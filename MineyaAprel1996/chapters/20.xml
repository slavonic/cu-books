<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="169"/>
<p><red>Мѣ́сѧца тогѡ́же въ к҃-й де́нь.</red></p>
<p><red>Прпⷣбнагѡ ѻ҆ц҃а̀ на́шегѡ ѳео́дѡра трїхи́ны.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ и҃. Поⷣ: Ѽ</red> пресла́внагѡ чꙋдесѐ!</p>
<p><red>П</red>рпⷣбне ѻ҆́ч҃е ѳео́дѡре, ꙳ да́ръ бг҃ꙋ и҆збра́нъ са́мъ себѐ прине́слъ є҆сѝ, ꙳ бдѣ́нїе всено́щное, и҆ ᲂу҆миле́нїе стѧжа́въ, ꙳ поꙋче́нїе бжⷭ҇твенно, ꙳ коне́чное смире́нїе, ꙳ наде́ждꙋ, вѣ́рꙋ, любо́вь нерастворе́нꙋ, ꙳ трезвѣ́нїе и҆ милосе́рдїе, ꙳ и҆́стинное безстра́стїе и҆ моли́твꙋ, ꙳ сто́лпъ тѧ̀ показа́ша свѣтови́днѣйшїй.</p>
<p><red>П</red>рпⷣбне ѻ҆́ч҃е ѳео́дѡре, ꙳ во ѡ҆дѣѧ́нїе и҆́стинное ꙳ и҆ <anchor type="page" number="170"/> спасе́нїѧ ѻ҆де́ждꙋ, ꙳ благочести́вымъ ра́зꙋмомъ и҆ща́й ѡ҆дѣ́ѧтисѧ, ꙳ власѧны́ми рꙋ́бы всегда̀ ꙳ твоѐ тѣ́ло покрыва́ти не преста́лъ є҆сѝ, ꙳ и҆ ѡ҆бнажи́лъ є҆сѝ на́съ ѡ҆бнажи́вшагѡ кѡ́зни, ꙳ си́лою ᲂу҆крѣплѧ́емь ꙳ бжⷭ҇твеннагѡ дх҃а.</p>
<p><red>В</red>опло́щшемꙋсѧ бг҃ꙋ на́шемꙋ, ꙳ ѿ дв҃ы мт҃ре на́съ ра́ди, ꙳ и҆ ѡ҆бнища́вшемꙋ, ꙗ҆́кѡ ни́щъ дꙋ́хомъ, ꙳ тебѐ сама́го прине́слъ є҆сѝ, ꙳ же́ртвꙋ жи́вꙋ и҆ всесожже́нїе прїѧ́тно, всебл҃же́нне, ꙳ и҆ да́ръ че́стенъ. ꙳ тѣ́мже и҆ прїѧ́лъ є҆сѝ нбⷭ҇ное наслажде́нїе: ꙳ къ немꙋ́же при́снѡ моли́сѧ, ꙳ мо́лимсѧ, поми́ловати на́съ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>ло́ть ѿ крове́й твои́хъ прїе́мь, ꙳ первовѣ́чный бг҃ъ, ꙳ тѧ̀ предста́тельницꙋ показа̀ человѣ́кѡмъ, чⷭ҇таѧ. ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ бѣды̀ и҆ ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳ и҆ сїѧ́нїѧ причасти́тисѧ сподо́би и҆збра́нныхъ, ꙳ тѧ̀ сла́вѧщыѧ, ꙳ и҆ покланѧ́ющыѧсѧ тебѣ̀.</p>
<p><red>Крⷭ҇тобг҃оро́диченъ:</red></p>
<p><red>Т</red>ѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳ и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко, ꙳ ᲂу҆вы̀ мнѣ̀, вопїѧ́ше, ча́до сла́дкое: ꙳ ра̑ны непра́веднѡ ка́кѡ терпи́ши, ꙳ врачꙋ̀, и҆сцѣли́вый человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый ꙳ милосе́рдїемъ твои́мъ;</p>
<p><red>Канѡ́нъ.</red></p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>В</red>о глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеѕло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.</p>
<p><red>Д</red>арова̑нїи бжⷭ҇твенными ѡ҆бога́щсѧ, да́ръ ꙗ҆́кѡ многоцѣ́ненъ творцꙋ̀, ѻ҆́ч҃е, себѐ приве́лъ є҆сѝ. тѣ́мже мо́й ѡ҆благодатѝ по́мыслъ, восхвалѧ́ющꙋ твою̀ дне́сь па́мѧть свѣтоно́снꙋю, и҆ житїѐ равноа́гг҃льное. <anchor type="page" number="171"/></p>
<p><red>Ꙗ҆́</red>кѡ напита́всѧ бжⷭ҇твенными добро́тами, взѧ́лъ є҆сѝ на ра́мо твоѐ по́стнически крⷭ҇тъ, ѳео́дѡре, и҆ послѣ́довалъ є҆сѝ, во́льное тебє̀ ра́ди претерпѣ́вшемꙋ распѧ́тїе, бл҃же́нне, стра̑сти ᲂу҆мертви́въ тѣлє́сныѧ.</p>
<p><red>К</red>рѣ́пкѡ, ѻ҆́ч҃е, проти́вꙋ врага̀ ѡ҆полчи́всѧ, и҆ крⷭ҇тнымъ ѻ҆рꙋ́жїемъ ѡ҆гражде́нъ, сего̀ смири́лъ є҆сѝ смири́всѧ, и҆ мꙋ́дрѣ возноша́емь: тѣ́мже побѣдоно́сецъ ꙗ҆ви́лсѧ є҆сѝ, и҆ прпⷣбныхъ равностоѧ́тель.</p>
<p><red>Бг҃оро́диченъ:</red></p>
<p><red>С</red>па́сшїисѧ, дв҃о, тебє̀ ра́ди, пренепоро́чнꙋю въ жена́хъ, и҆ бж҃їю роди́тельницꙋ пѣ́сньми ᲂу҆блажа́емъ и҆ почита́емъ, и҆ согла́снѡ зове́мъ: ра́дꙋйсѧ, вино́внаѧ пра́дѣднѧгѡ назда́нїѧ.</p>
<p><red>Пѣ́снь г҃. І҆рмо́съ:</red></p>
<p><red>П</red>роцвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и, ꙗ҆зы́ческаѧ неплодѧ́щаѧ цр҃ковь прише́ствїемъ твои́мъ, въ не́йже ᲂу҆тверди́сѧ моѐ се́рдце.</p>
<p><red>П</red>роцвѣ́лъ є҆сѝ въ поро́дѣ воздержа́нїѧ, прпⷣбне, ꙗ҆́кѡ ши́покъ благово́ненъ, сердца̀ благоꙋха́ѧ на́мъ бжⷭ҇твеннымъ твои́мъ житїе́мъ, пресла́вне.</p>
<p><red>К</red>рѣ́постїю возмога́емь сп҃совою, ше́ствовалъ є҆сѝ тѣ́снымъ, сла́вне, жесто́кимъ и҆ ско́рбнымъ пꙋте́мъ, и҆ къ широтѣ̀ вы́шнѧгѡ сїѡ́на дости́глъ є҆сѝ.</p>
<p><red>В</red>и́дитсѧ тво́й гро́бъ, благово́нно мѵ́ро благода́тїю и҆сточа́ѧ, прпⷣбне, и҆ проповѣ́дꙋетъ бг҃ꙋ, бы́вша тѧ̀ благово́нїе, ѻ҆́ч҃е свѧще́нне.</p>
<p><red>Бг҃оро́диченъ:</red></p>
<p><red>Ч</red>ерто́гъ безсме́ртїѧ твоѐ чре́во бы́сть, и҆зъ негѡ́же жени́хъ гдⷭ҇ь возсїѧ́въ, дв҃о пречⷭ҇таѧ, прпⷣбныхъ ли́къ себѣ̀ собра̀.</p>
<p><red>Сѣда́ленъ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>Ꙗ҆́</red>кѡ чи́стъ къ чⷭ҇томꙋ пристꙋ́пль ча́стыми моли́твами и҆ чистото́ю, ѡ҆ст҃и́лсѧ є҆сѝ дх҃омъ, ѳео́дѡре: ѿѻнꙋ́дꙋже со а҆́гг҃лы ны́нѣ водворѧ́ѧсѧ, пое́ши пѣ́снь трист҃ꙋ́ю всѣ́хъ влⷣцѣ. тѣ́мже молѝ, прпⷣбне, хрⷭ҇та̀, поми́ловати любо́вїю чтꙋ́щихъ тѧ̀. <anchor type="page" number="172"/></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>о бз҃ѣ во тво́й, бцⷣе, прибѣга́ю смире́нный, покро́въ бжⷭ҇твенный, припа́даѧ молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ, влⷣчце, мꙋ́ки, и҆ трепе́щꙋ: моле́нїе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀.</p>
<p><red>Крⷭ҇тобг҃оро́диченъ:</red></p>
<p><red>И҆́</red>же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́ще, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.</p>
<p><red>Пѣ́снь д҃. І҆рмо́съ:</red></p>
<p><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.</p>
<p><red>В</red>оздержа́нїѧ ча́стыми ꙗ҆́звами ᲂу҆ра́нилъ є҆сѝ стра̑сти є҆гѵ́пта, и҆ наста́вилъ є҆сѝ, ѳео́дѡре, къ землѝ небе́снѣй, благоче́стнѡ и҆ преподо́бнѡ послѣ́дꙋющыѧ тебѣ̀.</p>
<p><red>И҆</red>стка̑нїи добродѣ́тельными содѣ́лалъ є҆сѝ, ѳео́дѡре, себѣ̀ ᲂу҆го́днꙋ и҆ чистѣ́йшꙋю ѻ҆де́ждꙋ, въ ню́же ѡ҆дѣ́ѧвсѧ, въ черто́гъ вы́шнїй вше́лъ є҆сѝ.</p>
<p><red>И҆</red>зсꙋше́нїемъ сѣ́тꙋѧ соверша́лъ є҆сѝ, ѳео́дѡре, власѧны́ми и҆стка́ньми твою̀ пло́ть покрыва́ѧ: ѿѻнꙋ́дꙋже тѝ возсїѧ̀ мы́сленное весе́лїе бжⷭ҇твеннымъ дх҃омъ.</p>
<p><red>Бг҃оро́диченъ:</red></p>
<p><red>В</red>ъ ча́съ мѧ̀ стра́шный, пречⷭ҇таѧ, сꙋди́ма спасѝ и҆ и҆зба́ви, гее́нны и҆схитѝ, ꙗ҆́кѡ да ᲂу҆блажа́ю тѧ̀, и҆ по до́лгꙋ чествꙋ́ю, непоро́чнаѧ.</p>
<p><red>Пѣ́снь є҃. І҆рмо́съ:</red></p>
<p><red>С</red>вѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀, и҆но́гѡ бо́га не зна́емъ. <anchor type="page" number="173"/></p>
<p><red>Ж</red>итїѐ равноа́гг҃льное воспрїе́мъ на землѝ, преподо́бне, по́стнически всѧ́кимъ ѡ҆ѕлобле́нїемъ ᲂу҆мертви́лъ є҆сѝ страсте́й воста̑нїѧ, бг҃омꙋ́дре ѳео́дѡре.</p>
<p><red>Ч</red>а́съ сꙋда̀ помышлѧ́ѧ всегда̀, ѿри́нꙋлъ є҆сѝ ѿ дꙋшѝ со́нъ ᲂу҆ны́нїѧ, ᲂу҆́тренюѧ къ бг҃ꙋ, и҆ бжⷭ҇твенною любо́вїю ᲂу҆добрѧ́емь.</p>
<p><red>Л</red>юбѧ̀ вы̑шнїѧ ѻ҆би́тєли, ꙗ҆́кѡ мона́хъ и҆́стиненъ, воздви́глъ є҆сѝ на землѝ ѻ҆би́тєли мона́шествꙋющымъ: въ ни́хже тобо́ю насажде́ни бы́вше, почита́ютъ тѧ̀, прпⷣбне.</p>
<p><red>Бг҃оро́диченъ:</red></p>
<p><red>Є҆</red>ди́на родила̀ є҆сѝ ѵ҆поста́снꙋю жи́знь, пречⷭ҇таѧ, творца̀ всѣ́хъ и҆ влⷣкꙋ: є҆го́же лю́бѧще, мно́жество ѻ҆тє́цъ преподо́бныхъ преподо́бнѡ пожи́ша.</p>
<p><red>Пѣ́снь ѕ҃. І҆рмо́съ:</red></p>
<p><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</p>
<p><red>П</red>росвѣ́щсѧ видѣ̑нїи лꙋ́чшими, ѿ всѣ́хъ земны́хъ дꙋ́шꙋ ѡ҆бнажи́лъ є҆сѝ, и҆ ѡ҆ бз҃ѣ ᲂу҆праздни́лсѧ є҆сѝ, непреста́нными поꙋчє́нїи, ѳео́дѡре.</p>
<p><red>С</red>вѣ́тлагѡ твоегѡ̀ житїѧ̀ свѣ́тлостїю поднебє́снаѧ ѡ҆свѣти́шасѧ, бл҃же́нне, восто́чнагѡ со́лнца свѣтосїѧ́ннꙋю тѧ̀ ѕвѣздꙋ̀ проповѣ́дающе.</p>
<p><red>М</red>ра́зомъ и҆ стꙋ́денїю ᲂу҆тѣснѧ́емь, и҆́же къ бг҃ꙋ ѡ҆грѣва́лсѧ є҆сѝ мановє́нїи, и҆ зи́мꙋ ѿгна́лъ є҆сѝ страсте́й бж҃е́ственною теплото́ю, ѳео́дѡре.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ добрꙋ̀, ꙗ҆́кѡ краснꙋ̀ ꙗ҆́вльшꙋюсѧ, сло́во кра́сное возлюбѝ, чⷭ҇таѧ, и҆ въ твою̀ ᲂу҆тро́бꙋ всели́сѧ, въ на́ше вѣ́рныхъ и҆збавле́нїе.</p>
<p><red>Конда́къ, гла́съ д҃. Подо́бенъ:</red> <red>Ꙗ҆</red>ви́лсѧ є҆сѝ дне́сь:</p>
<p><red>Ꙗ҆</red>ви́лсѧ є҆сѝ преди́венъ житїе́мъ, ѳео́дѡре мꙋ́дре ѻ҆́ч҃е, <anchor type="page" number="174"/> власѧны́ми рꙋ́бы и҆змѣни́въ, па́че ца́рскихъ сокро́вищъ ꙗ҆̀же на землѝ, сегѡ̀ ра́ди нбⷭ҇нꙋю ѻ҆де́ждꙋ воспрїѧ́лъ є҆сѝ, при́снѡ молѝ ѡ҆ на́съ, прпⷣбне.</p>
<p><red>Пѣ́снь з҃. І҆рмо́съ:</red></p>
<p><red>Б</red>г҃опроти́вное велѣ́нїе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й бл҃гослове́нъ и҆ препросла́вленъ.</p>
<p><red>М</red>ѷродꙋхнове́нъ бы́лъ є҆сѝ добродѣ́тельными твои́ми ѡ҆бѣ̑ты, ѳео́дѡре, и҆ мѵ́ро благово́нно ѿ честны́хъ твои́хъ моще́й и҆сточа́еши на́мъ вѣ́рнѡ чтꙋ́щымъ тѧ̀, дꙋ́шы и҆ сердца̀ благоꙋха́ѧ, преподо́бне.</p>
<p><red>Ꙗ҆́</red>кѡ а҆́гнецъ неѕло́бивъ, воспита́нъ на ѕла́цѣ воздержа́нїѧ, преподо́бне, всели́лсѧ є҆сѝ во ѡ҆гра́дꙋ нбⷭ҇нꙋю, весели́тисѧ съ нача́льнымъ па́стыремъ: тѣ́мже твоѧ̑ ѻ҆́вцы при́снѡ помина́й.</p>
<p><red>К</red>а́плѧми сле́зъ твои́хъ погаси́лъ є҆сѝ врѧ́щꙋю тѣлесѐ пе́щь, свѧще́нне, ѻ҆гне́мъ бжⷭ҇твеннагѡ дх҃а распала́емь свѣти́льникъ до́блести: и҆ свѣ́тъ сꙋ́щымъ во тмѣ̀, ѻ҆́ч҃е, бы́лъ є҆сѝ.</p>
<p><red>Бг҃оро́диченъ:</red></p>
<p><red>П</red>оказа̀ кꙋпина́ тѧ повива́ема ѻ҆гне́мъ, пренепоро́чнаѧ, ника́коже ѡ҆палѧ́ема ᲂу҆́бѡ: ѻ҆́гнь бо носи́ла є҆сѝ бжⷭ҇тва̀, и҆́же неѡпа́льнꙋ тѧ̀ соблю́дъ, чⷭ҇таѧ, и҆ по ржⷭ҇твѣ̀ дв҃ꙋ нетлѣ́ннꙋ.</p>
<p><red>Пѣ́снь и҃. І҆рмо́съ:</red></p>
<p><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.</p>
<p><red>С</red>кве́рнꙋ ѿмы́лъ є҆сѝ дꙋшѝ сле́зными течє́нїи, и҆ пото́къ пи́щный наслѣ́довалъ є҆сѝ, и҆ кро́ткихъ зе́млю, ꙗ҆́кѡ кро́токъ, прпⷣбне, и҆ неѕло́бивъ, и҆ пра́вдою ꙗ҆́вѣ ᲂу҆кра́шенъ.</p>
<p><red>С</red>во́йственными къ бг҃ꙋ взира̑нїи при́снѡ просвѣща́емь, непреткнове́ннѡ преминꙋ́лъ є҆сѝ страстны̑ѧ по́мыслы, и҆ <anchor type="page" number="175"/> всѐ ѡ҆мраче́нїе тѣле́сное, и҆ къ свѣ́тꙋ преше́лъ є҆сѝ безстра́стїѧ, ѻ҆́ч҃е.</p>
<p><red>Д</red>а и҆́стинномꙋ жела́нїю пристꙋ́пиши, возде́ржникъ и҆ смиреномꙋ́дръ, и҆ долготерпѣли́въ ꙗ҆ви́лсѧ є҆сѝ, и҆ ми́лостивъ вои́стиннꙋ, власѧны́ми рꙋ́бы покрыва́ѧсѧ, и҆ де́мѡнскꙋю ѡ҆бнажа́ѧ пре́лесть.</p>
<p><red>Бг҃оро́диченъ:</red></p>
<p><red>Оу҆</red>краси́вшисѧ добро́тами добродѣ́телей, и҆ рѧ́сны преиспещре́нна златы́ми, дв҃о, ꙗ҆́же па́че всѣ́хъ человѣ̑къ краснѣ́йшаго сло́ва породила̀ є҆сѝ: є҆го́же пое́тъ прпⷣбныхъ мно́жество во вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>езнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ: тѣ́мъ всепѣ́тꙋю бцⷣꙋ велича́емъ.</p>
<p><red>Р</red>аспе́нъ пло́ть твою̀ стра́хомъ влⷣки твоегѡ̀, ᲂу҆мертви́лсѧ є҆сѝ мі́рꙋ, ѻ҆́ч҃е ѳео́дѡре: и҆ ны́нѣ преше́лъ є҆сѝ ра́дꙋѧсѧ къ жи́зни живы́хъ, требл҃же́нне, прича́стїемъ ѡ҆боже́нъ и҆ свѣ́та при́снѡ и҆сполнѧ́емь.</p>
<p><red>Д</red>е́нь пра́зднественный и҆ и҆спо́лненъ свѧще́нїѧ, твою̀ бжⷭ҇твеннꙋю па́мѧть соверша́емъ дне́сь: ты́ бо свѣ́та и҆ днѐ ꙗ҆́кѡ вои́стиннꙋ сы́нъ показа́лсѧ є҆сѝ, и҆ во свѣ́тѣ невече́рнѣмъ живе́ши ра́дꙋѧсѧ.</p>
<p><red>С</red>вѣти́льниче свѣтоза́рне, бж҃їѧ да́ра тезоимени́те, бг҃осїѧ́нное свѣти́ло, невече́рнѧѧ зарѧ̀, добродѣ́телей мѷрополо́жниче и҆ непрекло́ненъ сто́лпъ мона́шествꙋющихъ, ста́до твоѐ и҆зба́ви моли́твами твои́ми ѿ всѧ́кїѧ ско́рби.</p>
<p><red>Бг҃оро́диченъ:</red></p>
<p><red>С</red>вѣ́та жили́ще чре́во твоѐ бы́сть, дв҃о, просвѣ́щшагѡ мі́ръ зарѧ́ми бжⷭ҇тва̀, две́ре сл҃нца сла́вы, въ жена́хъ прера́дованнаѧ, прпⷣбныхъ похвало̀, всест҃а́ѧ и҆ пребл҃гослове́ннаѧ.</p>
<footer/>
</document>
