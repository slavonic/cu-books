<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="41"/>
<p><red>Мѣ́сѧца тогѡ́же въ д҃-й де́нь.</red></p>
<p><red>Прпⷣбныхъ ѻ҆тє́цъ на́шихъ, і҆ѡ́сифа пѣснопи́сца и҆ геѡ́ргїа, и҆́же въ мале́и.</red></p>
<p><red>Стїхи̑ры, гла́съ в҃. Подо́бенъ:</red> <red>Є҆</red>гда̀ ѿ дре́ва:</p>
<p><red>В</red>зѧ́лъ є҆сѝ на ра́мена крⷭ҇тъ и҆ распѧ́лсѧ є҆сѝ мі́рꙋ, и҆ послѣ́довалъ є҆сѝ стопа́мъ созда́вшагѡ ѿ небытїѧ̀ всѧ̑, бж҃їю сло́вꙋ, ꙗ҆́коже речѐ, любо́вь же жите́йскꙋю и҆ всѧ́ко пристра́стїе ѿтрѧ́съ: ѿѻнꙋ́дꙋже и҆ добродѣ́тельми просїѧ́въ, дѣ́тельми же бжⷭ҇твенными наслѣ́дїе вѣ́чное, ѻ҆́ч҃е, воспрїѧ́лъ є҆сѝ.</p>
<p><red>Т</red>рꙋба̀ ꙗ҆ви́лсѧ є҆сѝ та́инственнаѧ, къ дꙋхо́вномꙋ пѣ́нїю всѧ̑ воздви́жꙋщи: цѣвни́ца же бг҃одви́жима, бжⷭ҇твєнныѧ полкѝ восхвалѧ́ющи, сла́вѧщи всѧ̑ ст҃ы̑ѧ, и҆ си́хъ побѣ̑ды проповѣ́дающи. ты́ бо ѿ и҆стѡ́чникъ спаси́тельныхъ бе́зднꙋ поче́рплъ є҆сѝ слове́съ, бж҃їй до́мъ напоѧ́ющꙋ.</p>
<p><red>Ꙗ҆</red>ви́лсѧ є҆сѝ сокро́вище добродѣ́телей, всѧ̑, ꙗ҆̀же въ житїѝ бг҃ꙋ благоꙋгоди́вшыѧ, любо́вїю распала́емь, взыска́лъ є҆сѝ, поѧ̀ свѧще́нными пѣ́сньми, и҆ си́хъ вѣ́рою бжⷭ҇твєннымъ и҆справле́нїємъ подо́бѧсѧ: и҆̀мже прича́стникъ <anchor type="page" number="42"/> бы́въ бжⷭ҇твеннымъ ѻ҆́бразомъ, показа́лсѧ є҆сѝ и҆ наслажде́нїѧ соприча́стникъ.</p>
<p><red>И҆́ны стїхи̑ры, ст҃а́гѡ геѡ́ргїа, гла́съ а҃. Подо́бенъ:</red> <red>Н</red>бⷭ҇ныхъ чинѡ́въ:</p>
<p><red>В</red>оздержа́нїемъ стра̑сти, ѻ҆́ч҃е геѡ́ргїе, ꙳ по́мыслꙋ порабо́тилъ є҆сѝ, ꙳ безстра́стїѧ бы́въ красе́нъ, пребл҃же́нне, сосꙋ́дъ, ꙳ вмѣсти́теленъ живѡ́тнымъ сїѧ́нїємъ, ꙳ и҆ потреби́тель де́мѡнѡвъ, ꙳ и҆ страсте́й вра́чь, досточꙋ́дне.</p>
<p><red>Ч</red>и́стаѧ мѷрополо́жница бжⷭ҇твеннагѡ дх҃а, ꙳ чꙋде́съ и҆сто́чникъ, ꙳ мона́шествꙋющихъ сто́лпъ, ꙳ кро́ткїй и҆ кро́ткагѡ хрⷭ҇та̀ подо́бникъ, ꙳ земны́й а҆́гг҃лъ и҆ нбⷭ҇ный человѣ́къ бы́въ, ꙳ да восхва́литсѧ ны́нѣ геѡ́ргїй.</p>
<p><red>В</red>ъ безмо́лвное приста́нище ꙳ ᲂу҆стреми́въ дꙋше́вный кора́бль, ꙳ жите́йскихъ мѧте́жей, ꙳ ꙗ҆́кѡ ѿ во́лнъ морски́хъ ѿбѣ́гъ, ꙳ и҆̀же къ бг҃ꙋ манове́ньми ѿ землѝ возлетѣ́лъ є҆сѝ, ꙳ и҆ ꙗ҆ви́лсѧ є҆сѝ съ пло́тїю а҆́гг҃лѡмъ подо́бенъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ꙗ҆́</red>кѡ по́мощь ты̀ є҆сѝ безпомо́щныхъ человѣ́кѡвъ, ꙳ ꙗ҆́кѡ наде́жда є҆сѝ всѣ́хъ ненаде́жныхъ, ꙳ и҆ рѣши́ло, бцⷣе, лю́тыхъ, ꙳ помо́щница мѝ бꙋ́ди, ꙳ ѿ грѣ̑хъ и҆ бѣ́дъ, ꙗ҆́кѡ ми́лостива, ꙳ и҆збавлѧ́ющи мѧ̀, пречⷭ҇таѧ.</p>
<p><red>Крⷭ҇тобг҃оро́диченъ:</red></p>
<p><red>Оу҆</red> крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆ долготерпѣ́нїе тогѡ̀ смотрѧ́ющи, ꙳ гл҃го́лаше пла́чꙋщи, мт҃и чⷭ҇таѧ: ꙳ ᲂу҆вы̀ мнѣ̀, ча́до сладча́йшее, ꙳ что̀ сїѧ̑ стра́ждеши непра́веднѡ, сло́ве бж҃їй, ꙳ да спасе́ши человѣ́чество;</p>
<p><red>Канѡ́нъ ст҃а́гѡ і҆ѡ́сифа.</red></p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, <anchor type="page" number="43"/> ꙗ҆́кѡ просла́висѧ.</p>
<p><red>П</red>ѣ́сненнѡ пѣснопи́сца почти́мъ, и҆̀же тогѡ̀ медотѡ́чныѧ пѣ̑сни пою́ще, і҆ѡ́сифа, ꙗ҆́кѡ ѿ пѣ́нїй въ пѣ̑сни вѣ̑чныѧ преста́вльшасѧ.</p>
<p><red>Ꙗ҆́</red>коже прⷪ҇рѡ́къ и҆ а҆пⷭ҇лъ проповѣ́данїе всю̀ зе́млю ѡ҆свѣтѝ, та́кѡ и҆ пѣ́нїе твои́хъ ᲂу҆сте́нъ мі́ръ къ сла́вѣ всѣ́хъ бг҃а возставлѧ́етъ.</p>
<p><red>Ѿ</red> младе́нства возложи́всѧ, і҆ѡ́сифе, хрⷭ҇тꙋ̀, по́стнически пожи́лъ є҆сѝ: ѿѻнꙋ́дꙋже и҆ дарова́ньми тѧ̀ ѡ҆богатѝ бж҃е́ственными, наде́ждею и҆ любо́вїю, и҆ вѣ́рою чи́стою.</p>
<p><red>Бг҃оро́диченъ:</red></p>
<p><red>Т</red>ѧ̀ прⷪ҇ро́ческое дре́вле бжⷭ҇твенное сло́во две́рь бж҃їю провозвѣстѝ и҆ го́рꙋ ст҃ꙋ́ю, бцⷣе дв҃о, бжⷭ҇твенныхъ страда́льцєвъ ᲂу҆добре́нїе.</p>
<p><red>Канѡ́нъ, ст҃а́гѡ геѡ́ргїа, є҆гѡ́же краегране́сїе:</red></p>
<p><red>Т</red>воѧ̑ ᲂу҆се́рднѡ, ѽ ѻ҆́ч҃е, пою̀ болѣ̑зни.</p>
<p><red>Пѣ́снь а҃. Гла́съ и҆ і҆рмо́съ то́йже.</red></p>
<p><red>Т</red>рисїѧ́нною бг҃онача́льною свѣ́тлостїю просвѣще́нъ, преподо́бне, мі́ръ ѡ҆ста́вилъ є҆сѝ и҆ страсте́й мглꙋ̀, и҆ житїе́мъ свѣтлѣ́йшимъ, ѻ҆́ч҃е, ᲂу҆краси́лсѧ є҆сѝ.</p>
<p><red>Н</red>аста́вленъ бы́въ бжⷭ҇твеннымъ промышле́нїемъ, геѡ́ргїе, къ нб҃сѝ ведꙋ́щꙋю стезю̀ ше́ствовалъ є҆сѝ, помо́щника стѧжа́въ є҆ди́наго бл҃годѣ́телѧ и҆ всеще́драго.</p>
<p><red>Б</red>г҃омъ, бл҃же́нне, ꙗ҆́вѣ ᲂу҆правлѧ́емь, сынотворе́нїѧ бл҃года́тїю ѡ҆свѧща́емь, соверши́лъ є҆сѝ, ѻ҆́ч҃е, преподо́бнѡ и҆ пра́веднѡ жи́тельство.</p>
<p><red>Бг҃оро́диченъ:</red></p>
<p><red>Т</red>вои́мъ ᲂу҆твержде́нїемъ и҆ застꙋпле́нїемъ ѡ҆бога́щшесѧ, бцⷣꙋ, пречⷭ҇таѧ, и҆сповѣ́дающе тѧ̀, ѿ треволне́нїѧ жите́йскагѡ, всенепоро́чнаѧ дв҃о, спаса́емсѧ.</p>
<p><red>Пѣ́снь г҃. І҆рмо́съ:</red></p>
<p><red>Оу҆</red>твердѝ на́съ въ тебѣ̀, гдⷭ҇и, дре́вомъ ᲂу҆мерщве́й грѣ́хъ, и҆ стра́хъ твоѝ всадѝ въ сердца̀ на́съ, пою́щихъ тѧ̀. <anchor type="page" number="44"/></p>
<p><red>Ч</red>истоты̀ любле́нїемъ бг҃а ᲂу҆моли́лъ є҆сѝ пода́ти помо́щники: и҆ прїе́мъ неѡскꙋ̑дныѧ ѻ҆тцы̀ твоѧ̑, и҆ полꙋчи́лъ є҆сѝ, ѻ҆́ч҃е, наде́ждꙋ твою̀.</p>
<p><red>Л</red>юбвѐ и҆́стинныѧ показꙋ́ѧ позна́нїе, и҆ до́мъ, и҆ дѣѧ́нїе, и҆ мꙋ́дрость, ѿ бг҃а дарова̑ннаѧ тебѣ̀, ꙗ҆́коже две́рь і҆́ѡвъ, всѣ̑мъ ѿве́рзлъ є҆сѝ.</p>
<p><red>В</red>а́рварскими рꙋка́ми ꙗ҆́тъ бы́въ, пребога́те, ꙗ҆́коже дре́вле во є҆гѵ́петъ до́блїй і҆ѡ́сифъ, съ вѣ́рою и҆ чистото́ю да́ръ соблю́лъ є҆сѝ.</p>
<p><red>Бг҃оро́диченъ:</red></p>
<p><red>Р</red>а́й кра́сный посредѣ̀ и҆мѣ́ѧй дре́во, дв҃о, нетлѣ́нїѧ, і҆и҃са хрⷭ҇та̀ гдⷭ҇а, позна́ласѧ є҆сѝ: тѣ́мже тѧ̀ ᲂу҆блажа́емъ.</p>
<p><red>И҆́нъ. І҆рмо́съ то́йже.</red></p>
<p><red>Т</red>ы̀ стезю̀ жи́зненнꙋю, въ безконе́чный вѣ́къ, всеблаже́нне, пребыва́ющꙋю, неꙋкло́ннѡ ра́дꙋѧсѧ ше́ствовалъ є҆сѝ, и҆ во ѻ҆би́тєли вѣ̑чныѧ всели́лсѧ є҆сѝ.</p>
<p><red>Ж</red>итїѐ твоѐ свѣ́тло и҆ сло́во со́лїю бжⷭ҇твенною въ дꙋ́сѣ растворе́но, показа́сѧ, геѡ́ргїе, земледѣ́ланїѧ бж҃е́ственнагѡ бжⷭ҇твенный са́дъ.</p>
<p><red>С</red>н҃ъ бж҃їй ты̀ кр҃ще́нїемъ бы́ти, всебл҃же́нне, сподо́бленъ, ѻ҆те́ческое наслѣ́дилъ є҆сѝ сокро́вище житїѧ̀ чистото́ю.</p>
<p><red>Бг҃оро́диченъ:</red></p>
<p><red>Оу҆</red>твержде́нїе бꙋ́ди и҆ прибѣ́жище, и҆ покро́въ, дв҃о бг҃ороди́тельнице, вѣ́рою къ тебѣ̀ прибѣга́ющымъ, и҆ бж҃їю тѧ̀ мт҃рь проповѣ́дающымъ.</p>
<p><red>Сѣда́ленъ, гла́съ д҃. Подо́бенъ:</red> <red>Ꙗ҆</red>ви́лсѧ є҆сѝ дне́сь:</p>
<p><red>Ꙗ҆</red>ви́лсѧ є҆сѝ кро́токъ и҆ молчали́въ, смиреномꙋ́дръ, трепе́щѧ бжⷭ҇твенныхъ слове́съ, твоегѡ̀ влⷣки и҆сполнѧ́ѧ, и҆́же на тѧ̀, ѻ҆́ч҃е, призрѣ̀, и҆ въ вы́шнюю ѻ҆би́тель вселѝ.</p>
<p><red>Сла́ва, и҆́нъ сѣда́ленъ геѡ́ргїа, гла́съ г҃. Подо́бенъ:</red> <red>К</red>расотѣ̀ дѣ́вства:</p>
<p><red>К</red>раснѣ́йшаго хрⷭ҇та̀ возжелѣ́лъ є҆сѝ и҆ тѣлє́сныѧ стра̑сти возненави́дѣлъ є҆сѝ, а҆́гг҃льски на землѝ, геѡ́ргїе, <anchor type="page" number="45"/> пожи́въ. тѣ́мже свѧто́е твоѐ пра́зднꙋемъ ᲂу҆спе́нїе, и҆ ѡ҆блобыза́емъ ра́кꙋ моще́й твои́хъ, и҆зъ неѧ́же на́мъ то́чиши и҆сцѣлє́нїѧ, ѻ҆́ч҃е, любо́вїю чтꙋ́щымъ тѧ̀.</p>
<p><red>И҆ ны́нѣ, бг҃оро́диченъ:</red></p>
<p><red>Ꙗ҆́</red>кѡ невоздѣ́ланнаѧ, дв҃о, лоза̀, краснѣ́йшїй гро́здъ прозѧбла̀ є҆сѝ, и҆сточа́ющь на́мъ вїно̀ спасе́нїѧ, всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ тѝ: ра́дꙋйсѧ, бл҃года́тнаѧ.</p>
<p><red>Крⷭ҇тобг҃оро́диченъ:</red></p>
<p><red>Н</red>еискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ, ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи, гл҃го́лаше: что̀ тебѣ̀ воздадѐ є҆вре́йскїй беззако́нный собо́ръ и҆ неблагода́рный, и҆́же мно́гихъ и҆ вели́кихъ твои́хъ, сн҃е мо́й, дарѡ́въ наслади́выйсѧ; пою̀ твоѐ бжⷭ҇твенное снизхожде́нїе.</p>
<p><red>Пѣ́снь д҃. І҆рмо́съ:</red></p>
<p><red>Оу҆</red>слы́шахъ, гдⷭ҇и, слꙋ́хъ твоегѡ̀ смотре́нїѧ, и҆ просла́вихъ тѧ̀, є҆ди́не чл҃вѣколю́бче.</p>
<p><red>Р</red>азсꙋжде́нїе разꙋ́мно и҆ мона́хѡвъ ᲂу҆мѣ́ренное пра́вило, хрⷭ҇то́съ показа̀ тѧ̀, ѻ҆́ч҃е преподо́бне.</p>
<p><red>С</red>мире́нїѧ мо́стъ, твоѐ показа́лъ є҆сѝ, бг҃омꙋ́дре, житїѐ, преводѧ́щь ко и҆́стиннѣй жи́зни.</p>
<p><red>П</red>редвари́въ, ᲂу҆блажи́ тѧ влⷣка, ѻ҆́ч҃е, ꙗ҆́кѡ даю́ща во вре́мѧ сло́ва пшени́чное мѣ́ренїе.</p>
<p><red>Бг҃оро́диченъ:</red></p>
<p><red>С</red>вѣ́тъ возсїѧ́лъ є҆сѝ, гдⷭ҇и, сꙋ́щымъ въ нощѝ и҆ тмѣ̀ прегрѣше́нїй, ѿ чⷭ҇тыѧ дв҃ы во чре́вѣ носи́мь.</p>
<p><red>И҆́нъ. І҆рмо́съ то́йже.</red></p>
<p><red>И҆</red>спещре́нъ добро́тами добродѣ́тели и҆ нра́вы свѣтоно́сными, къ бг҃ꙋ возлетѣ́лъ є҆сѝ, ѻ҆́ч҃е геѡ́ргїе.</p>
<p><red>Т</red>екꙋ́щихъ, ѻ҆́ч҃е геѡ́ргїе, смꙋще́нїѧ ᲂу҆бѣжа́лъ є҆сѝ, къ тишинѣ̀ бг҃олюбе́знымъ житїе́мъ претворѧ́ѧсѧ. <anchor type="page" number="46"/></p>
<p><red>Б</red>еззако́нїѧ пото́цы твою̀ дꙋ́шꙋ не возмого́ша смꙋти́ти, сла́дости бо пото́цы тебѐ напои́ша.</p>
<p><red>Б</red>жⷭ҇твєннымъ поꙋче́нїємъ, премꙋ́дре, всегда̀ внима́ѧ, непостоѧ̑ннаѧ помышлє́нїѧ ѿри́нꙋлъ є҆сѝ, ѻ҆́ч҃е геѡ́ргїе.</p>
<p><red>Бг҃оро́диченъ:</red></p>
<p><red>П</red>ѣсносло́вѧще, чⷭ҇таѧ, во ᲂу҆тро́бѣ твое́й воплоще́ннаго, и҆ тѧ̀ славосло́вимъ, ꙗ҆́кѡ бг҃ома́терь.</p>
<p><red>Пѣ́снь є҃. І҆рмо́съ:</red></p>
<p><red>С</red>вѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀, и҆но́гѡ бо́га не зна́емъ.</p>
<p><red>И҆̀</red>хже на землѝ сы́й, ст҃ы́хъ воспѣ́лъ є҆сѝ вѣ́рнѡ, прпⷣбне: съ ни́ми сы́й ны́нѣ слы́шѧ пѣ́нїѧ ра́дꙋешисѧ, сла́вѧ непреста́ннѡ гдⷭ҇а.</p>
<p><red>К</red>ъ покаѧ́нїю и҆ и҆сповѣ́данїю, мꙋ́дре, всѧ̑ привлачѧ̀, себѣ̀ написа́лъ є҆сѝ всѧ́кꙋ винꙋ̀, моли̑твы бг҃ꙋ приносѧ̀, ᲂу҆лꙋчи́ти проще́нїе.</p>
<p><red>В</red>сѐ житїѐ твоѐ ст҃ы́ми ᲂу҆пражнѧ́ѧсѧ дѣѧ́ньми, ꙗ҆́кѡ и҆́стиненъ кꙋпе́цъ бы́лъ є҆сѝ, ꙗ҆́кѡ ка́менїе че́стно, и҆ словеса̀, и҆ дѣѧ̑нїѧ себѣ̀ собира́ѧ.</p>
<p><red>Бг҃оро́диченъ:</red></p>
<p><red>И҆</red>зба́ви ны̀ ѿ и҆скꙋше́нїй и҆ бꙋ́ри помышле́нїй, чⷭ҇таѧ, всѧ́кагѡ гнѣ́ва, всѧ́кагѡ грѣха̀, гла́да же и҆ па́гꙋбы, и҆ вѣ́чнагѡ, дв҃о, мꙋче́нїѧ.</p>
<p><red>И҆́нъ. І҆рмо́съ то́йже.</red></p>
<p><red>Б</red>лаже́нство и҆ безсме́ртнꙋю жи́знь полꙋчи́лъ є҆сѝ, ѻ҆́ч҃е мꙋ́дре, бжⷭ҇твенными восхо́ды сходѧ̀, всебл҃же́нне, наде́ждею, любо́вїю и҆ вѣ́рою ᲂу҆крѣплѧ́емь.</p>
<p><red>Оу҆</red>краша́ѧсѧ смире́нїемъ бл҃госты́ннымъ, прпⷣбне, къ высотѣ̀ ꙗ҆́вѣ возне́слсѧ є҆сѝ добродѣ́телей, бг҃омꙋ́дре, земледѣ́ланїѧ бжⷭ҇твеннагѡ бы́въ гꙋмно̀.</p>
<p><red>Т</red>ѣ́ла и҆стоща́нїе воздержа́нїемъ ѻ҆па́снѡ показа́лъ є҆сѝ, и҆ чи́сто се́рдце стѧжа́лъ є҆сѝ: и҆́мже сподо́билсѧ є҆сѝ ви́дѣти, ѻ҆́ч҃е, всѣ́ми неви́димаго. <anchor type="page" number="47"/></p>
<p><red>Бг҃оро́диченъ:</red></p>
<p><red>Ꙗ҆́</red>кѡ непости́жное и҆ неꙋдобозри́мое всѣ̑мъ, влⷣчце, є҆́же па́че ᲂу҆ма̀ та́инство, ѻ҆трокови́це, бжⷭ҇твеннагѡ ржⷭ҇тва̀ твоегѡ̀: сꙋ́щаго бо вои́стиннꙋ бг҃а на́мъ родила̀ є҆сѝ.</p>
<p><red>Пѣ́снь ѕ҃. І҆рмо́съ:</red></p>
<p><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ, ѿ тлѝ, бж҃е, мѧ̀ возведѝ.</p>
<p><red>П</red>естро́тнымъ мно́жествомъ пѣ́сней твои́хъ, ꙗ҆́кѡ на тве́рди цр҃ковь хрⷭ҇то́ва ѕвѣздоѧвле́ннѡ просїѧ́вши, дрема́нїе ѿгонѧ́етъ дꙋшегꙋ́бное.</p>
<p><red>С</red>ловесѐ твоегѡ̀ мольба̀, прпⷣбне, дꙋше́ю скорбѧ́щымъ и҆ тѣ́ломъ, ꙗ҆́коже нѣ́каѧ гꙋ́ба, всѧ́кꙋю ѡ҆чища́ѧ печа́ль ꙗ҆ви́сѧ.</p>
<p><red>А҆́</red>лчꙋщымъ сло́ва спаси́тельнагѡ, и҆ тѣле́сными ᲂу҆пита́вшымсѧ ѡ҆ѕлоблє́нїи, сꙋгꙋ́бо, прпⷣбне, и҆сцѣле́нїе незави́стнѡ пода́лъ є҆сѝ.</p>
<p><red>Бг҃оро́диченъ:</red></p>
<p><red>Н</red>а пꙋти́ мѧ житїѧ̀ блꙋдѧ́ща, и҆ въ безпꙋ̑тїѧ ча́стѡ впа́дающа грѣхмѝ, влⷣчце, на покаѧ́нїѧ стезю̀ наста́ви.</p>
<p><red>И҆́нъ. І҆рмо́съ то́йже.</red></p>
<p><red>Л</red>ꙋка́выхъ дꙋхѡ́въ ѿгони́тель те́плъ ꙗ҆ви́лсѧ є҆сѝ, пресла́вне ѻ҆́ч҃е геѡ́ргїе, ст҃а́гѡ дх҃а содѣ́йствомъ ꙗ҆́вѣ ᲂу҆крѣплѧ́емь.</p>
<p><red>Б</red>езстра́стїѧ ᲂу҆краше́нъ дарова́нїемъ, цѣломꙋ́дрїѧ ри́зою, геѡ́ргїе, пресвѣ́тлѡ ѡ҆дѣ́ѧлсѧ є҆сѝ, страсте́й ѿгна́въ смꙋще́нїе.</p>
<p><red>П</red>ла́менное ѻ҆рꙋ́жїе преше́лъ є҆сѝ, мꙋ́дре, и҆ ра́йскїѧ сла́дости сподо́билсѧ є҆сѝ, крⷭ҇тнымъ, геѡ́ргїе, ѡ҆бложе́нъ ѻ҆рꙋ́жїемъ непобѣди́мымъ.</p>
<p><red>Бг҃оро́диченъ:</red></p>
<p><red>Н</red>а тѧ̀ ᲂу҆пова́нїе возложи́хъ, мт҃и приснодв҃о, спасе́нїѧ моегѡ̀: и҆ тѧ̀ предста́тельницꙋ полага́ю жи́зни моеѧ̀, тве́рдꙋ и҆ непоколеби́мꙋ.</p>
<p><red>Конда́къ, гла́съ д҃ Подо́бенъ:</red> <red>В</red>ознесы́йсѧ:</p>
<p><red>П</red>окаѧ́нїѧ и҆сто́чникъ неисчерпа́емый, ᲂу҆тѣше́нїѧ <anchor type="page" number="48"/> пода́тель несконча́емагѡ и҆ ᲂу҆миле́нїѧ пꙋчи́на є҆сѝ, і҆ѡ́сифе, сле́зы на́мъ пода́ждь покаѧ́нїѧ бжⷭ҇твеннагѡ: и҆́миже ᲂу҆тѣше́нїе здѣ̀ пла́чꙋщесѧ ѡ҆брѧ́щемъ ѿ бг҃а, твоеѧ̀ по́мощи просѧ́ще, свѧ́те.</p>
<p><red>Пѣ́снь з҃. І҆рмо́съ:</red></p>
<p><red>В</red>ѣті̑и ꙗ҆ви́шасѧ ѻ҆́троцы любомꙋ́дрѣйшїи дре́вле, ѿ бг҃опрїѧ́тныѧ бо дꙋшѝ бг҃осло́вѧще, ᲂу҆стна́ми поѧ́хꙋ: пребжⷭ҇твенный ѻ҆тцє́въ и҆ на́шъ бж҃е, бл҃гослове́нъ є҆сѝ.</p>
<p><red>П</red>отща́лсѧ є҆сѝ и҆ по снѣ̀ сме́ртнѣмъ затворє́ны дꙋшє́вныѧ ѻ҆́чи твоѧ̑ не и҆мѣ́ти. пое́ши бо пѣ̑сни съ пою́щими: пребжⷭ҇твенный ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>В</red>ѣне́цъ мꙋче́нїѧ прїѧ́лъ є҆сѝ, ꙗ҆́кѡ ᲂу҆блажи́въ прилѣ́жнѡ ли́ки мꙋ́чєникъ неисче́тныхъ. и҆ немо́лчнѡ, ѻ҆́ч҃е, пое́ши съ ни́ми: пребжⷭ҇твенный ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>И҆</red>сцѣле́нїе грѣхѡ́въ вели́кихъ ꙗ҆́кѡ сы́й, є҆́же премꙋ́дре, и҆сповѣ́данїе положѝ, пою́щымъ, ѻ҆́ч҃е, пѣ̑сни твоѧ̑: пребжⷭ҇твенный ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>С</red>вѣ́та твоегѡ̀, бцⷣе дв҃о, чи́стыми ѡ҆блиста̑нїи, ѡ҆мрачи́вшꙋюсѧ дꙋ́шꙋ мою̀ лꙋка́выми лю́тѣ престꙋпле́ньми, свѣ́томъ наста́ви, две́рь сꙋ́щи свѣ́та, ꙗ҆́кѡ да пѣсносло́влю тѧ̀.</p>
<p><red>И҆́нъ. І҆рмо́съ:</red></p>
<p><red>Ѻ҆́</red>бразꙋ злато́мꙋ, на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша безбо́жнагѡ велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>Оу҆</red>крѣпи́въ дꙋ́шꙋ си́лою хрⷭ҇то́вою, ѻ҆́ч҃е геѡ́ргїе, тогѡ̀ держа́вою ѿгна́лъ є҆сѝ тебѐ ненави́дѧщихъ полкѝ, сїѧ̑ крⷭ҇то́мъ ᲂу҆страши́въ, и҆́мже соблюда́емь пѣ́лъ є҆сѝ: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.</p>
<p><red>Б</red>лаже́нъ є҆сѝ и҆ добро̀ тебѣ̀ бꙋ́детъ ны́нѣ, пребл҃же́ннѣйше, воспрїе́млющꙋ болѣ́зней твои́хъ и҆ по́двигѡвъ <anchor type="page" number="49"/> воздаѧ́нїе, и҆ со а҆́гг҃лы вопїю́щꙋ гдⷭ҇еви, геѡ́ргїе: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.</p>
<p><red>Б</red>ы́лъ є҆сѝ свѣ́тло жили́ще хрⷭ҇то́во, престо́лъ чꙋ́вствїѧ, ѻ҆́ч҃е, бы́въ и҆ мꙋ́дрости, ст҃ы́ни и҆спо́лненъ, вѣ́рою же и҆ бл҃года́тїю сїѧ́ѧ, и҆ зовы́й, геѡ́ргїе: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>Бг҃оро́диченъ:</red></p>
<p><red>С</red>вѣ́щникъ свѣ́та и҆ ѻ҆́блакъ свѣ́телъ, и҆ свѧще́нїѧ мѣ́сто показа́ласѧ є҆сѝ, неискꙋсобра́чнаѧ, ст҃ы́хъ бо ст҃о́е сло́во прїѧ́ла є҆сѝ несказа́ннѡ, є҆го́же пою́ще вопїе́мъ тѝ: бл҃гослове́нна, бг҃а пло́тїю ро́ждшаѧ.</p>
<p><red>Пѣ́снь и҃. І҆рмо́съ:</red></p>
<p><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.</p>
<p><red>Ꙗ҆́</red>коже мимотекꙋ́щꙋю сѣ́нь, ны́нѣшнюю пои́стиннѣ жи́знь вѣ́дый, нетлѣ́ннꙋю прїѧ́ти подвиза́лсѧ є҆сѝ, мꙋ́дре: сегѡ̀ ра́ди честны̑ѧ монастырѝ мно́жєства назда́лъ є҆сѝ, дꙋша́мъ на спасе́нїе.</p>
<p><red>К</red>ро́ткимъ правотꙋ̀ и҆ дꙋ́хомъ ни́щаго и҆мѣ́ѧй, мꙋ́жество показа́лъ є҆сѝ всѧ́ко, ꙗ҆́коже не є҆ди́наго себѐ ᲂу҆твержда́ти, рабо́тати зижди́телю, ѻ҆́ч҃е, но всѣ́хъ тебѐ зрѧ́щихъ.</p>
<p><red>Н</red>еѕло́бїе твоѐ и҆ и҆злїѧ́нїе любвѐ твоеѧ̀, треблаже́нне, ѻ҆́бразъ поста́ви чл҃вѣколю́бца хрⷭ҇та̀, къ немꙋ́же непреста́ннѡ пѣ́лъ є҆сѝ: превозно́симъ во всѧ̑ вѣ́ки.</p>
<p><red>Бг҃оро́диченъ:</red></p>
<p><red>Ѽ</red> та́инства стра́шна! ѽ слы́шанїѧ ᲂу҆жа́снагѡ! ка́кѡ дв҃а несказа́ннымъ соедине́нїемъ ᲂу҆подо́бльшагосѧ на́мъ сло́ва ражда́етъ, пребыва́ющи, ꙗ҆́коже пре́жде ржⷭ҇тва̀, чиста̀ во вѣ́ки.</p>
<p><red>И҆́нъ. І҆рмо́съ то́йже.</red></p>
<p><red>К</red>ъ неразори́мѣй жи́зни, къ неꙋвѧда́ющей сла́дости, ѻ҆́ч҃е, преста́вилсѧ є҆сѝ, къ присносꙋ́щнѣй сла́вѣ и҆ къ <anchor type="page" number="50"/> невече́рнемꙋ свѣ́тꙋ: бж҃їе бо показа́лсѧ є҆сѝ дѣ́ланїе, є҆го́же превозно́симъ во вѣ́ки.</p>
<p><red>Ꙗ҆́</red>кѡ ра́бъ хрⷭ҇то́въ, ꙗ҆́кѡ слꙋга̀ вѣ́ренъ и҆ строи́тель тогѡ̀ та̑инъ, ꙗ҆́кѡ непреле́стенъ пꙋтево́ждь бы́лъ є҆сѝ, геѡ́ргїе премꙋ́дре, стра̑сти врачꙋ́ѧ дꙋ́шъ же и҆ тѣле́съ.</p>
<p><red>П</red>о́лнъ поще́нїѧ пло́дъ, къ гꙋмнꙋ̀ хрⷭ҇то́вꙋ, ѻ҆́ч҃е, прине́слсѧ є҆сѝ, ꙗ҆́коже зрѣ́лъ гро́здъ, нбⷭ҇ными точи́лы, пребл҃же́нне, и҆згне́лсѧ є҆сѝ, ᲂу҆миле́нїѧ вїно̀ и҆сточа́еши на́мъ въ твое́й па́мѧти.</p>
<p><red>Бг҃оро́диченъ:</red></p>
<p><red>Ч</red>ре́ва твоегѡ̀ пло́дъ нетлѣ́нныѧ мнѣ̀ жи́зни вино́венъ ꙗ҆ви́сѧ, и҆ сла́дости присносꙋ́щныѧ, бг҃ороди́тельнице чⷭ҇таѧ. тѣ́мже тѝ зовꙋ̀, веселѧ́сѧ, а҆рха́гг҃ловъ гла́съ: ра́дꙋйсѧ, дв҃о.</p>
<p><red>Пѣ́снь ѳ҃. І҆рмо́съ:</red></p>
<p><red>Ѿ</red> бг҃а, бг҃а сло́ва, неизрече́нною мꙋ́дростїю прише́дшагѡ ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи, є҆диномꙋ́дреннѡ пѣ́сньми велича́емъ.</p>
<p><red>Д</red>обродѣ́телей ѻ҆́бразы, ꙗ҆́кѡ на скрижа́ли написа́въ, чи́стѣй дꙋшѝ твое́й, дѣ́тельнѣ всѣ̑мъ ст҃ы̑мъ прине́слъ є҆сѝ, сꙋгꙋ́бѡ ко́ейждо ѿ добродѣ́телей пѣ̑нїѧ вне́съ, достопрїѧ́тно приносѧ̀ ѿ дѣ́лъ и҆ похвале́нїе.</p>
<p><red>А҆́</red>гг҃льстїи ли́цы, а҆пⷭ҇льскїй собо́ръ, бцⷣа со крⷭ҇ти́телемъ, прⷪ҇ро́ческое сосло́вїе, свѧщє́нникъ чи́нове, съ по́стники мꙋ́ченичєскаѧ вѡ́инства, і҆ѡ́сифе, противомѣ́рными похвала́ми тѧ̀ ны́нѣ вѣнча́ютъ.</p>
<p><red>С</red>лове́сное твоѐ ста́до помина́ти не преста́й, но ꙗ҆́коже жи́въ предста́тельствовалъ є҆сѝ, мꙋ́дре, си́це жи́знь нетлѣ́ннꙋю подаѧ̀ бꙋ́ди, тѣле́сныхъ страсте́й и҆ дꙋше́вныхъ и҆зима́ѧ, ѻ҆́ч҃е, ко хрⷭ҇тꙋ̀ моли́твами твои́ми.</p>
<p><red>Бг҃оро́диченъ:</red></p>
<p><red>Ѡ҆</red> на́съ молѧ́щи сн҃а твоего̀ не преста́й, дв҃о, чл҃вѣколю́бца бг҃а: тѧ́ бо наде́ждꙋ стѧжа́хомъ и҆ твои́мъ <anchor type="page" number="51"/> застꙋпле́нїемъ и҆збавлѧ́емсѧ бѣ́дъ и҆ страсте́й, и҆ прегрѣше́нїй, и҆ болѣ́зней, вѣ́рою тѧ̀ сла́вѧщїи.</p>
<p><red>И҆́нъ. І҆рмо́съ то́йже.</red></p>
<p><red>Оу҆</red>крѣплѧ́емь вѣ́рою и҆ хрⷭ҇то́вою си́лою, всебл҃же́нне, ѡ҆гражде́нъ тве́рдѡ, сѣ̑ти де́мѡнскїѧ разори́лъ є҆сѝ, и҆ си́хъ ловле́нїй и҆ кова́рствъ всѣ́хъ ѿбѣ́гъ, влⷣцѣ всѣ́хъ предстои́ши ра́дꙋѧсѧ.</p>
<p><red>В</red>сѐ жела́нїе твоѐ, бл҃же́нне, къ бг҃ꙋ преносѧ̀ и҆ бжⷭ҇твенныѧ наслажда́ѧсѧ добро́ты, є҆ѧ́же всѧ́ко є҆стество̀ жела́етъ, видѣ́нїемъ и҆ дѣѧ́нїемъ, и҆ житїѧ̀ свѣ́тлостїю себѐ ᲂу҆краси́лъ є҆сѝ, ѻ҆́ч҃е: тѣ́мже тѧ̀ ᲂу҆блажа́емъ.</p>
<p><red>Ѡ҆</red> на́съ вѣ́рою твою̀ па́мѧть соверша́ющихъ, хрⷭ҇та̀ молѧ̀ прилѣ́жнѡ, ѻ҆́ч҃е, не преста́й, спасти́сѧ на́мъ напа́стей и҆ треволне́нїѧ, и҆ бꙋ́ри, и҆ бѣ́дъ, и҆ страсте́й, и҆ ми́ръ мі́рꙋ дарова́ти, пребл҃же́нне.</p>
<p><red>Бг҃оро́диченъ:</red></p>
<p><red>В</red>опло́щшеесѧ сло́во, є҆́же пре́жде безъ пло́ти сꙋ́ще, ꙗ҆́кѡ бг҃ъ є҆́сть ѿ бг҃а, родила̀ є҆сѝ, є҆ди́на всепѣ́таѧ, на ѡ҆бновле́нїе и҆ спасе́нїе всѣ́хъ земноро́дныхъ: тѣ́мже вѣ́рнїи тѧ̀ всѝ пѣ́сньми велича́емъ.</p>
<footer/>
</document>
