<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="156"/><red>Мѣ́сѧца тогѡ́же въ и҃і-й де́нь.</red></p>
<p><red>Прпⷣбнагѡ ѻ҆ц҃а̀ на́шегѡ і҆ѡа́нна, ᲂу҆ченика̀ ст҃а́гѡ григо́рїа декаполі́та.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ и҃. Подо́бенъ: Ѽ</red> пресла́внагѡ чꙋдесѐ!</p>
<p><red>Ѻ҆́</red>ч҃е і҆ѡа́нне прпⷣбне, ꙳ ѡ҆крили́въ ᲂу҆́мъ къ бг҃ꙋ вѣ́рою, ꙳ мїрска́гѡ смѣше́нїѧ возгнꙋша́лсѧ є҆сѝ неꙋста́внагѡ, ꙳ и҆ кре́стъ тво́й взе́мъ, ꙳ всеви́дцꙋ послѣ́довалъ є҆сѝ, ꙳ тѣ́ло непокори́вое ꙳ по́двиги воздержа́нїѧ ꙳ по́мыслꙋ порабо́тивъ, ꙳ си́лою бжⷭ҇твеннагѡ дх҃а.</p>
<p><red>Ꙗ҆́</red>коже со́лнце многосвѣ́тло, ꙳ добродѣ́телей свѣ́томъ, ꙳ и҆ чꙋде́съ сїѧ́ньми, ꙳ ѡ҆брѣ́лъ є҆сѝ григо́рїа, і҆ѡа́нне пресла́вне. ꙳ просвѣти́лъ є҆сѝ дꙋшє́вныѧ ѻ҆́чи, ꙳ и҆ тє́мныѧ стра̑сти ѿгна́лъ є҆сѝ,  ꙳ и҆ свѣ́тъ бы́лъ є҆сѝ, ꙳ и҆ къ сїѧ́нїю незаходи́момꙋ ꙳ ра́дꙋѧсѧ, ѻ҆́ч҃е, преминꙋ́лъ є҆сѝ, пребл҃же́нне.</p>
<p><red>В</red>сѐ житїѐ препроводи́лъ є҆сѝ ꙳ въ безмо́лвїи мно́зѣ, ꙳ и҆ въ пла́чи и҆ слеза́хъ, ꙳ мона́хъ бы́въ и҆́стиненъ вѣ́рою, ꙳ нестѧжа́нїемъ ᲂу҆кра́шенъ, ꙳ и҆ воздержа́нїемъ ᲂу҆добрѧ́емь, ꙳ и҆ стра́ненъ, и҆ пришле́цъ на землѝ ꙗ҆влѧ́ѧ себѐ. ꙳ тѣ́мже ѡ҆брѣ́лъ є҆сѝ, ꙳ до́брыхъ наслажде́нїе, досточꙋ́дне.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>ло́ть ѿ крове́й твои́хъ прїе́мь ꙳ первовѣ́чный бг҃ъ, ꙳ тѧ̀ предста́тельницꙋ показа̀ ꙳ человѣ́кѡмъ, чⷭ҇таѧ.  ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ бѣды̀ и҆ ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳ и҆ сїѧ́нїѧ причасти́тисѧ сподо́би и҆збра́нныхъ, ꙳ всѧ̑ сла́вѧщыѧ и҆ покланѧ́ющыѧсѧ тебѣ̀. <anchor type="page" number="157"/></p>
<p><red>Крⷭ҇тобг҃оро́диченъ. Подо́бенъ: Ѽ</red> пресла́внагѡ чꙋдесѐ!</p>
<p><red>Ч</red>то̀ зри́мое видѣ́нїе, ꙳ є҆́же мои́ма ѻ҆чи́ма ви́дитсѧ, ѽ влⷣко; ꙳ содержа́й всю̀ тва́рь, ꙳ на дре́во воздви́женъ бы́въ, ꙳ и҆ ᲂу҆мира́еши всѣ̑мъ даѧ́й жи́знь, ꙳ бцⷣа пла́чꙋщисѧ гл҃го́лаше, ꙳ є҆гда̀ ᲂу҆зрѣ̀ на крⷭ҇тѣ̀ возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆ чл҃вѣ́ка.</p>
<p><red>Канѡ́нъ.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>К</red>олесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆ раздѣли́въ мо́ре, і҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.</p>
<p><red>С</red>трасте́й мѧ̀ треволне́нїемъ всегда̀ смꙋща́ема, и҆ молво́ю помышле́нїй ны́нѣ потоплѧ́ема, твое́ю моли́твою, преподо́бне, къ безстра́стїѧ ᲂу҆стремле́нїю, и҆ къ спаси́тельномꙋ приста́нищꙋ, бл҃же́нне і҆ѡа́нне, ᲂу҆пра́ви.</p>
<p><red>П</red>рело́жсѧ произволе́нїемъ, прпⷣбне, къ нб҃сѝ вои́стиннꙋ, а҆́гг҃льски, ѻ҆́ч҃е, на землѝ пожи́въ, ᲂу҆мертви́въ твоѐ мꙋдрова́нїе плотско́е воздержа́нїемъ. тѣ́мже бж҃їе жили́ще ꙗ҆ви́лсѧ є҆сѝ, і҆ѡа́нне чꙋ́дне.</p>
<p><red>И҆́</red>же па́че ᲂу҆ма̀ полꙋчи́ти, бл҃же́нне, возжелѣ́въ кра́сныхъ, наста́вника ѡ҆брѣ́лъ є҆сѝ, къ подвигѡ́мъ тѧ̀ бжⷭ҇твєннымъ воздвиза́юща, і҆ѡа́нне бг҃омꙋ́дре, григо́рїа сла́внаго, є҆гѡ́же стопа́мъ послѣ́довалъ є҆сѝ.</p>
<p><red>Бг҃оро́диченъ:</red></p>
<p><red>С</red>ы́й со ѻ҆ц҃е́мъ и҆ дх҃омъ, соприсносꙋ́щное и҆ є҆диноро́дное сло́во, и҆зъ тебє̀ ꙗ҆ви́сѧ на землѝ ꙗ҆́кѡ чл҃вѣ́къ, бцⷣе марі́е, и҆ мі́ръ ве́сь спасѐ, пѣ́снь гдⷭ҇еви воспѣва́ющїй.</p>
<p><red>Пѣ́снь г҃. І҆рмо́съ:</red></p>
<p><red>Оу҆</red>твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ᲂу҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче. <anchor type="page" number="158"/></p>
<p><red>Т</red>резве́нїемъ ᲂу҆ма̀ нбⷭ҇ныѧ добрѡ́ты зрѧ̀, и҆ ника́коже печа́льми взѧ́лсѧ є҆сѝ ве́щными, кри́лы же ѡ҆блегчава́емь нестѧжа́нїѧ, ѻ҆́ч҃е, ве́сь преложе́нъ бы́лъ є҆сѝ.</p>
<p><red>Б</red>езмо́лвїѧ рачи́тель бы́въ, любомолча́ннагѡ па́стырѧ григо́рїа, і҆ѡа́нне требл҃же́нне, ꙗ҆̀же въ житїѝ смꙋщє́нїѧ ᲂу҆се́рднѡ ѡ҆ста́вилъ є҆сѝ, и҆ моли́твами непреста́нными бжⷭ҇твеннꙋю тишинꙋ̀ ᲂу҆лꙋчи́лъ є҆сѝ.</p>
<p><red>З</red>ако́нꙋ дꙋ́ха себѐ, бг҃омꙋ́дре, повинꙋ́лъ є҆сѝ, проти́вꙋ семꙋ̀ борю́щїйсѧ зако́нъ ᲂу҆мертви́въ тве́рдыми воздержа̑нїи и҆ поще́нїемъ, и҆ моли́твами приле́жными, и҆ бдѣ̑нїи, бл҃же́нне.</p>
<p><red>Бг҃оро́диченъ:</red></p>
<p><red>Ꙗ҆́</red>же къ на́мъ свѣ́тлаѧ цр҃ю́ющагѡ всѣ́ми вѣ̑ки, непроходи́маѧ две́рь, ты̀ показа́ласѧ є҆сѝ вои́стиннꙋ, є҆́юже са́мъ про́йде, запеча́танꙋ па́ки ѡ҆ста́вль тѧ̀, пренепоро́чнаѧ.</p>
<p><red>Сѣда́ленъ, гла́съ а҃. Подо́бенъ:</red> <red>Г</red>ро́бъ тво́й, сп҃се:</p>
<p><red>П</red>огре́бъ лꙋка̑ваѧ де́мѡнѡвъ ловлє́нїѧ воздержа̑нїи мно́гими и҆ мольба́ми, ѻ҆́ч҃е, ме́ртвъ во гро́бѣ лежа̀, нетлѣ́ненъ пребы́лъ є҆сѝ. тѣ́мже ра́дꙋющесѧ всесвѧтꙋ́ю твою̀ па́мѧть пра́зднꙋемъ, съ весе́лїемъ се́рдца хрⷭ҇та̀ велича́юще.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Б</red>езневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й, и҆ лю́тыхъ ѡ҆бстоѧ́нїй, всѧ̑ и҆зба́ви, на тѧ̀ ᲂу҆пова́нїе, ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными моли́твами твои́ми.</p>
<p><red>Крⷭ҇тобг҃оро́диченъ:</red></p>
<p><red>З</red>рѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопїѧ́ше: сн҃е мо́й, собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе;</p>
<p><red>Пѣ́снь д҃. І҆рмо́съ:</red></p>
<p><red>Т</red>ы̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ <anchor type="page" number="159"/> моѐ ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.</p>
<p><red>Т</red>ерпѣ́нїѧ ка́мень показа́лсѧ є҆сѝ, бл҃же́нне, сопроти́вными волна́ми всегда̀ бїе́мь, ника́коже благоче́стїѧ коле́блѧ мы̑сли. тѣ́мже тѧ̀ влⷣка, ꙗ҆́коже прече́стенъ ка́мень, въ сокро́вищахъ вѣ́чныхъ положѝ.</p>
<p><red>Т</red>ѧ̀ ѻ҆ц҃ъ щедро́тъ прїѧ́тъ, ꙗ҆́кѡ и҆́скреннѡ сего̀ возлюби́вша, и҆ въ за́повѣдехъ є҆гѡ̀, ѻ҆́ч҃е, пребыва́юща, и҆ сы́на прича́стника благода́тїю сотвори́въ, присносꙋ́щныѧ тѧ̀ сла́вы, і҆ѡа́нне бг҃омꙋ́дре, сподо́би.</p>
<p><red>Ꙗ҆́</red>кѡ ми́лостивъ и҆ смиреномꙋ́дръ, ꙗ҆́кѡ кро́токъ, ꙗ҆́кѡ любвѐ и҆спо́лненъ и҆ вѣ́ры, и҆ наде́ждею твою̀ дꙋ́шꙋ и҆мѣ́ѧ, і҆ѡа́нне, ᲂу҆твержде́ннꙋ, просїѧ́лъ є҆сѝ и҆ сло́вомъ. и҆ дѣ́лы посредѝ мона́хѡвъ, ходѧ̀ въ жи́зни, приснопа́мѧтне.</p>
<p><red>Бг҃оро́диченъ:</red></p>
<p><red>Т</red>ы̀ вѣ̑рнымъ похвала̀ є҆сѝ, безневѣ́стнаѧ, ты̀ застꙋпле́нїе, ты̀ прибѣ́жище хрⷭ҇тїа́нъ, стѣна̀ и҆ приста́нище: къ сн҃ꙋ бо твоемꙋ̀ мольбы̑ но́сиши, всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вїю бцⷣꙋ чи́стꙋ тѧ̀ зна́ющихъ.</p>
<p><red>Пѣ́снь є҃. І҆рмо́съ:</red></p>
<p><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</p>
<p><red>Ꙗ҆́</red>коже неѕло́бива а҆́гнца, на ѕла́цѣ воздержа́нїѧ воспита́ема тѧ̀, па́стырь вели́кїй во дворы̀ вѣ̑чныѧ вселѝ, і҆ѡа́нне бл҃же́нне, и҆ десны̑мъ свои̑мъ ѻ҆вца́мъ соприча́стника, преподо́бне, показа̀.</p>
<p><red>Д</red>невнꙋ́ю тѧготꙋ̀, ѻ҆́ч҃е, и҆ ва́ръ крѣ́пкѡ поне́слъ є҆сѝ, добродѣ́телей бж҃е́ственныхъ вїногра́дъ до́брѣ дѣ́лавъ: <anchor type="page" number="160"/> тѣ́мже въ ве́черъ жите́йскагѡ ѿше́ствїѧ мздꙋ̀ прїѧ́лъ є҆сѝ досто́йнꙋ.</p>
<p><red>С</red>ъ по́стническимъ со́нмомъ, ѻ҆́ч҃е, всели́тисѧ вои́стиннꙋ сподо́билсѧ є҆сѝ, и҆ съ првⷣныхъ ли́комъ ра́доватисѧ тебѣ̀ прибы́сть, видѣ́нїемъ и҆ дѣ́льнымъ любомꙋ́дрїемъ, ѿбѣ́гшꙋ ве́щи, прехва́льне.</p>
<p><red>Бг҃оро́диченъ:</red></p>
<p><red>Оу҆</red>мерщвле́ннаго, дв҃о, жа́ломъ сме́рти и҆ престꙋпле́нїѧ, воскреси́ мѧ, жи́знь заче́ншаѧ несозда́ннꙋю, и҆ ро́ждшаѧ мі́рꙋ и҆зба́вителѧ и҆ цр҃ѧ̀, и҆ къ свѣ́тꙋ наста́ви, чⷭ҇таѧ.</p>
<p><red>Пѣ́снь ѕ҃. І҆рмо́съ:</red></p>
<p><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ моегѡ̀.</p>
<p><red>С</red>ле́зъ твои́хъ ка́плѧми страсте́й и҆зсꙋши́лъ є҆сѝ пꙋчи́нꙋ, и҆ всю̀ мы́сленнагѡ врага̀ попра́лъ є҆сѝ некрѣ́пкꙋю си́лꙋ, і҆ѡа́нне бл҃же́нне, ѿ хрⷭ҇та̀ ᲂу҆крѣплѧ́емь.</p>
<p><red>Ꙗ҆́</red>кѡ свѣтлосїѧ́нно тѧ̀ зла́то и҆скꙋше́но, пресла́вне, воздержа́нїѧ ѻ҆гне́мъ, хрⷭ҇то́съ положѝ цр҃ь нетлѣ́нный, въ нетлѣ́нныхъ, ѻ҆́ч҃е, сокро́вищахъ вѣ́чныѧ жи́зни.</p>
<p><red>Ꙗ҆́</red>кѡ со́лнце на землѝ добродѣ́тельми сїѧ́юща григо́рїа ѡ҆брѣ́тъ, дꙋшѝ твоеѧ̀ ѻ҆́чи тогѡ̀ сїѧ́ньми просвѣ́щь слове́сными, свѣтлѣ́йша показа́лсѧ є҆сѝ ѕвѣзда̀.</p>
<p><red>Бг҃оро́диченъ:</red></p>
<p><red>С</red>еле́нїе бж҃їе, бжⷭ҇твенно вои́стиннꙋ и҆ пречⷭ҇тно, воспое́мъ благоче́стнѡ марі́ю пречⷭ҇тꙋю: бг҃а бо вмѣстѝ, прїе́мши невмѣсти́маго и҆ непостижи́маго.</p>
<p><red>Конда́къ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>В</red>оздержа́нїемъ, ѻ҆́ч҃е, житїѐ ᲂу҆краси́въ, и҆ пло́ть ᲂу҆мертви́лъ є҆сѝ: тѣ́мже и҆ побѣди́лъ є҆сѝ вра̑жїѧ прило́ги, пребл҃же́нне, и҆ преше́лъ є҆сѝ къ бг҃ꙋ въ безско́рбный и҆ <anchor type="page" number="161"/> вѣ́чный живо́тъ, ꙗ҆́кѡ досто́инъ наслѣ́дникъ, і҆ѡа́нне: є҆мꙋ́же моли́сѧ спасти́сѧ на́мъ.</p>
<p><red>Пѣ́снь з҃. І҆рмо́съ:</red></p>
<p><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.</p>
<p><red>С</red>ꙋдїѝ второ́е помышлѧ́ѧ прише́ствїе, ѿ ѻ҆́чїю дꙋшѝ со́нъ ѿлага́лъ є҆сѝ, мꙋ́дре, ᲂу҆ны́нїѧ, и҆ спаса́емь пѣ́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Ѿ</red> млады́хъ ногте́й благꙋ́ю ча́сть и҆збра́лъ є҆сѝ, ѻ҆́ч҃е мꙋ́дре, рабо́тати гдⷭ҇еви со стра́хомъ, и҆ сегѡ̀ соверша́ти ѡ҆правда̑нїѧ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Д</red>ꙋхо́вныхъ и҆спо́лнена дне́й бы́вша, ꙗ҆́кѡ пшени́цꙋ зрѣ́лꙋ въ вы́шнихъ жи́тницахъ, бг҃ъ тѧ̀, бг҃оно́се, положѝ пою́ща: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>Ꙗ҆́</red>же є҆сѝ мі́рꙋ гпⷭ҇жа̀, ꙗ҆́же бг҃а воплоще́нна поро́ждши, безꙋ́мнѡ порабо́тившꙋюсѧ безмѣ́стными грѣхѝ дꙋ́шꙋ мою̀ спасѝ, бл҃гослове́ннаѧ чⷭ҇таѧ, да славосло́влю тѧ̀.</p>
<p><red>Пѣ́снь и҃. І҆рмо́съ:</red></p>
<p><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>Ꙗ҆́</red>кѡ ми́лѡть и҆лїинꙋ̀ бл҃года́ть благора́сленнѡ наслѣ́довавъ, ѻ҆́ч҃е і҆ѡа́нне, сла́внагѡ па́стырѧ твоегѡ̀, се́ю расто́ргнꙋлъ є҆сѝ сла́достей пꙋчи́нꙋ и҆ спасе́нъ бы́въ непотопле́нъ, ꙗ҆ви́лсѧ є҆сѝ а҆́гг҃лѡмъ сограждани́нъ, съ ни́ми взыва́ѧ: лю́дїе, превозноси́те гдⷭ҇а во вѣ́ки.</p>
<p><red>Н</red>а́съ ра́ди ѡ҆бнища́вшемꙋ пребл҃го́мꙋ гдⷭ҇ꙋ, ѻ҆́ч҃е і҆ѡа́нне, благоче́стнѡ ᲂу҆подо́билсѧ є҆сѝ, пти́цамъ равно̀ нестѧжа́нїе содержа́лъ є҆сѝ: и҆ бл҃гъ вѣ́чныхъ бога́тство стѧжа́лъ <anchor type="page" number="162"/> є҆сѝ, воспѣва́ѧ: свѧще́нницы, бл҃гослови́те, лю́дїе, превозноси́те є҆го̀ во вѣ́ки.</p>
<p><red>К</red>ъ животꙋ̀ непреста́нномꙋ, къ ра́дости нетлѣ́ннѣй, къ весе́лїю па́че ᲂу҆ма̀, пребога́те, преста́вилсѧ є҆сѝ ра́дꙋѧсѧ, и҆ къ кра́сномꙋ благолѣ́пїю, ко а҆́гг҃льскомꙋ пребыва́нїю, вопїѧ̀: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те гдⷭ҇а во вѣ́ки.</p>
<p><red>Бг҃оро́диченъ:</red></p>
<p><red>Ѡ҆</red>свѧ́щшисѧ дх҃омъ, бцⷣе пренепоро́чнаѧ, вои́стиннꙋ прїѧ́ла є҆сѝ во чре́вѣ безнача́льнаго сн҃а и҆ присносꙋ́щнаго, въ тебѣ̀, чⷭ҇таѧ, воплоща́ема на благодѣѧ́нїе вѣ́рнѡ пою́щымъ: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те є҆го̀ во вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Оу҆</red>жасе́сѧ ѡ҆ се́мъ нб҃о, и҆ землѝ ᲂу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</p>
<p><red>Ѡ҆</red>бнови́въ ра́ломъ моли́твы, і҆ѡа́нне, дꙋшѝ твоеѧ̀ браздꙋ̀, добродѣ́телей сїю̀ насѣ́ѧлъ є҆сѝ благоче́стїѧ, и҆ живонѡ́снаѧ сѣ́мена. тѣ́мже и҆сцѣле́нїй бг҃оподо́бныхъ и҆ бжⷭ҇твенныхъ дарова́нїй пожа́лъ є҆сѝ кла́съ, и҆́мже пита́еши пою́щыѧ тѧ̀.</p>
<p><red>Т</red>ече́нїе сконча́въ по́стное, и҆ вѣ́рꙋ соблю́дъ, блаже́нне, ꙗ҆́кѡ вои́стиннꙋ и҆спо́лненъ во́зраста дꙋхо́внагѡ, пра́ведный вѣне́цъ прїѧ́тъ, бг҃омꙋ́дре, ѿ хрⷭ҇та̀: и҆ ны́нѣ почи́лъ є҆сѝ въ жили́щахъ свѣ́тлыхъ съ пра́ведными, пресла́вне.</p>
<p><red>П</red>ожа́лъ є҆сѝ твои́хъ болѣ́зней воздаѧ̑нїѧ, преста́вльсѧ къ соверше́нїю неболѣ́зненномꙋ и҆ чи́стомꙋ, всѧ́кагѡ и҆змѣне́нїѧ и҆ претворе́нїѧ, несмѣ́снꙋ го́ршагѡ и҆ сопроти́внагѡ преложе́нїѧ: въ не́мже всели́лсѧ є҆сѝ, вѣ́рнѡ тѧ̀ пою́щихъ ко влⷣцѣ, ѻ҆́ч҃е, помѧнѝ.</p>
<p><red>Бг҃оро́диченъ:</red></p>
<p><red>Ѿ</red>ве́ржєнныѧ нбⷭ҇нагѡ житїѧ̀, и҆ па́дшыѧ ѻ҆каѧ́ннѡ въ <anchor type="page" number="163"/> сме́рть, па́ки на́съ, мт҃и бы́вши и҆зба́вителѧ, призвала̀ є҆сѝ, пречⷭ҇таѧ, и҆ къ пе́рвомꙋ тещѝ сподо́била є҆сѝ ѻ҆те́чествꙋ. тѣ́мже тѧ̀, бг҃ома́ти, непреста́ннѡ велича́емъ.</p>
</document>
