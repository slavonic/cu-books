<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="112"/>
<p><red>Мѣ́сѧца тогѡ́же въ є҃і-й де́нь.</red></p>
<p><red>Ст҃ы́хъ а҆пⷭ҇лъ, а҆рїста́рха, пꙋ́да и҆ трофі́ма.</red></p>
<p><red>На Гдⷭ҇и, воззва́хъ, стїхи̑ры, гла́съ а҃. Поⷣ:</red> <red>В</red>сехва́льнїи мч҃ницы:</p>
<p><red>С</red>ло́вомъ бжⷭ҇твеннагѡ ра́зꙋма ꙳ лю́ди неразꙋ́мїѧ, премꙋ́дрїи, ꙳ всеконе́чнѣ и҆зба́висте, ꙳ и҆ приведо́сте спаса́ємы сїѧ̑ ꙳ сло́вꙋ, возсїѧ́вшемꙋ ꙳ и҆зъ нерожде́нна ѻ҆ц҃а̀, а҆пⷭ҇ли. ꙳ того̀ моли́те, ꙳ дарова́ти дꙋша́мъ на́шымъ ꙳ ми́ръ и҆ ве́лїю млⷭ҇ть.</p>
<p><red>П</red>ꙋ́да и҆ а҆рїста́рха ꙗ҆́вѣ ꙳ и҆ бжⷭ҇твеннаго трофі́ма, ꙳ и҆́стинныѧ хрⷭ҇топроповѣ́дники, восхва́лимъ: ꙳ пре́лести бо зи́мꙋ ꙳ теплото́ю бжⷭ҇твенныѧ бл҃года́ти разори́ша, ꙳ и҆ ны́нѣ къ незаходи́момꙋ сїѧ́нїю всели́шасѧ, ꙳ воздаѧ̑нїѧ трꙋдѡ́въ прїе́мше, ꙳ и҆ прича́стїемъ неизрече́ннымъ ѡ҆божа́еми. <anchor type="page" number="113"/></p>
<p><red>П</red>а́ѵлꙋ послѣ́дꙋюще ꙳ сла́вномꙋ ᲂу҆чи́телю, сла́внїи, ꙳ мнѡ́ги бѣды̑ под̾ѧ́сте, ꙳ въ ю҆зи́лищахъ заключа́еми, ꙳ приѡбща́ющесѧ болѣ́знемъ, ꙳ мече́мъ же на коне́цъ во главы̑ ᲂу҆сѣка́еми пострада́сте. ꙳ хрⷭ҇тꙋ̀ моли́тесѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Оу҆</red>вы̀ мнѣ̀! что̀ бꙋ́дꙋ; ꙳ ᲂу҆́мъ и҆ дꙋ́шꙋ, и҆ тѣ́ло ꙳ ѡ҆скверни́хъ прегрѣше́ньми. ꙳ что̀ сотворю̀; ꙳ ка́кѡ же и҆збѣжꙋ̀ пла́мене нестерпи́магѡ, ꙳ нерѣши́мыхъ ᲂу҆́зъ и҆ вѣ́чныхъ; ꙳ но, ѽ всенепоро́чнаѧ! ꙳ пре́жде конца̀ молѝ сн҃а твоего̀, ꙳ пода́ти мѝ ѡ҆ставле́нїе.</p>
<p><red>Крⷭ҇тобг҃оро́диченъ:</red></p>
<p><red>Д</red>в҃а нескве́рнаѧ, ꙳ и҆ногда̀ на дре́вѣ ви́дѣвши, ꙳ є҆го́же родѝ и҆зъ безсѣ́менныѧ ᲂу҆тро́бы, ꙳ не терпѧ́щи ᲂу҆тро́бнагѡ ᲂу҆ѧзвле́нїѧ, ꙳ власы̀ терза́ющи, гл҃го́лаше, ꙳ ма́нїемъ содержа́й тва́рь всю̀, ꙳ ка́кѡ, ꙗ҆́кѡ ѡ҆сꙋжде́нный, ꙳ на крⷭ҇тъ вознесе́нъ є҆сѝ, ꙳ всѧ́кѡ хотѧ́й спастѝ человѣ́чество;</p>
<p><red>Канѡ́нъ, є҆гѡ́же краегране́сїе:</red></p>
<p><red>Б</red>ж҃їимъ ᲂу҆чн҃кѡмъ бжⷭ҇твеннꙋю воспѣва́ю пѣ́снь. <red>Творе́нїе і҆ѡ́сифово.</red></p>
<p><red>Гла́съ ѕ҃. Пѣ́снь а҃. І҆рмо́съ:</red></p>
<p><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</p>
<p><red>П</red>ресто́лꙋ бж҃їю предстоѧ́ще, ꙗ҆́кѡ слꙋги̑, ꙗ҆́кѡ хрⷭ҇тѡ́вы слꙋжи́тели, ꙗ҆́кѡ свѣти́льницы мы́сленнїи, просвѣще́нїе проси́те на́мъ, чтꙋ́щымъ ва́шꙋ па́мѧть, а҆пⷭ҇ли.</p>
<p><red>Н</red>а землѝ за милосе́рдїе ꙗ҆́вльсѧ, ᲂу҆ч҃никѝ и҆збра̀, и҆ слꙋжи́тели ва́съ, со и҆ны́ми мно́жайшими є҆гѡ̀ возвѣща́ющыѧ всю́дꙋ бжⷭ҇твенное хотѣ́нїе.</p>
<p><red>С</red>вѧще́ннѣйшїй ли́къ свѧще́нныхъ хрⷭ҇то́выхъ <anchor type="page" number="114"/> се́дмьдесѧтъ сочта́вшесѧ ᲂу҆чени̑къ, съ па́ѵломъ всю̀ зе́млю ᲂу҆че́ньми бжⷭ҇твеннагѡ свѣ́та просвѣти́сте.</p>
<p><red>С</red>вѧще́ннѣйшїй пꙋ́дъ и҆ сла́вный, мꙋ́дрый а҆рїста́рхъ съ трофі́момъ, ꙗ҆́кѡ ѕвѣ́зды свѣтоза̑рныѧ возсїѧ́ша на землѝ, пре́лести ѡ҆мраче́нїе ѿгонѧ́ше.</p>
<p><red>Бг҃оро́диченъ:</red></p>
<p><red>Д</red>а ни̑жнїѧ съ вы́шними премно́жествомъ милосе́рдїѧ, пречⷭ҇таѧ, совокꙋпи́тъ, бг҃ъ пло́ть прїѧ́тъ ѿ тебє̀, и҆ пребы́сть є҆́же бѣ̀ и҆ по воплоще́нїи.</p>
<p><red>Пѣ́снь г҃. І҆рмо́съ:</red></p>
<p><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.</p>
<p><red>С</red>ꙋ́ще съ па́ѵломъ сла́внымъ, съ ни́мъ ве́сь мі́ръ ꙗ҆́кѡ ѕвѣ́зды съ со́лнцемъ проидо́сте, свѣ́томъ проповѣ́данїѧ свѧще́ннагѡ, невѣ́дѣнїѧ тмꙋ̀ ѿгонѧ́ще.</p>
<p><red>В</red>ели́кими болѣ́зньми плотски́ми болѣ́зненный ѿѧ́ша грѣ́хъ ѿ среды̀, сло́ва ᲂу҆чн҃цы̀, безболѣ́зненный вѣ̑рнымъ въ вы́шнихъ поко́й ѡ҆брꙋчи́вше.</p>
<p><red>П</red>ѡ́двиги бжⷭ҇твенными вои́стиннꙋ вра́жїю ѕло́бꙋ разори́сте всю̀: и҆ хра́мы і҆́дѡльскїѧ низлага́юще, бг҃ꙋ человѣ́ки хра́мы сотвори́сте.</p>
<p><red>Бг҃оро́диченъ:</red></p>
<p><red>П</red>ита́еши млеко́мъ всѣ́хъ пита́телѧ, дв҃о, рожде́ннаго безъ тлѝ и҆зъ пречⷭ҇тагѡ твоегѡ̀ чре́ва, и҆ сокрꙋшє́нныѧ тле́ю человѣ́ки па́ки назида́юща.</p>
<p><red>Сѣда́ленъ, гла́съ а҃. Подо́бенъ:</red> <red>Г</red>ро́бъ тво́й, сп҃се:</p>
<p><red>Ꙗ҆́</red>кѡ ᲂу҆́тро бг҃олѣ́пнѡ возсїѧ́вше мі́рꙋ, тмꙋ̀ глꙋбо́кꙋю ѿгна́сте вѣ́рою пре́лести, а҆пⷭ҇ли, и҆ дꙋ́шы просвѣти́сте. тѣ́мже всѧ̀ свѣтоза́рнаѧ цр҃ковь пое́тъ дне́сь свѣтоно́снꙋю ва́шꙋ па́мѧть, хрⷭ҇та̀ велича́ющи.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Оу҆</red>пова́нїе хрⷭ҇тїа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ᲂу҆ма́ же и҆ сло́ва, непреста́ннѡ молѝ съ <anchor type="page" number="115"/> вы́шними си́лами, пода́ти ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїѧ житїѧ̀, вѣ́рою и҆ любо́вїю при́снѡ тѧ̀ сла́вѧщымъ.</p>
<p><red>Крⷭ҇тобг҃оро́диченъ:</red></p>
<p><red>Н</red>ескве́рнаѧ а҆́гница, а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи вѣща́ше, мт҃рски восклица́ющи: ка́кѡ претерплю̀ твоѐ, є҆́же па́че сло́ва, сн҃е мо́й, сни́тїе, и҆ вѡ́льныѧ стрⷭ҇ти, бж҃е пребл҃гі́й;</p>
<p><red>Пѣ́снь д҃. І҆рмо́съ:</red></p>
<p><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста, ѡ҆ гдⷭ҇ѣ пра́зднꙋющи.</p>
<p><red>П</red>ресꙋ́щнаѧ трⷪ҇ца, ꙗ҆́кѡ трисвѣ́тлꙋю возжжѐ свѣщꙋ̀, свѧщє́нныѧ пꙋ́да же и҆ трофі́ма, и҆ а҆рїста́рха, зе́млю бжⷭ҇твеннымъ сло́вомъ ѡ҆зарѧ́ющыѧ.</p>
<p><red>П</red>а́ѵлꙋ ꙗ҆ви́стесѧ мꙋ́дрїи спꙋ̑тницы, гонє́нїѧ съ ни́мъ многови̑дна, и҆ бѣды̑, сла́внїи, бꙋ́дꙋщїѧ ра́ди жи́зни, веселѧ́щесѧ претерпѣ́сте.</p>
<p><red>К</red>ро́вными течє́нїи ѡ҆свѧти́сте всю̀ тва́рь стра́ждꙋще, сквє́рныѧ крѡ́ви, де́мѡнѡмъ приноси̑мыѧ, хрⷭ҇то́вою си́лою ᲂу҆праздни́сте, а҆пⷭ҇ли.</p>
<p><red>Бг҃оро́диченъ:</red></p>
<p><red>К</red>рѣ́пость моѧ̀, пречⷭ҇таѧ, и҆ прибѣ́жище, и҆ неѡбори́маѧ стѣна̀, и҆ къ бг҃ꙋ моли́твенница сꙋ́щи, вѣ́чнагѡ мѧ̀ пла́мене и҆ гее́нны свободѝ.</p>
<p><red>Пѣ́снь є҃. І҆рмо́съ:</red></p>
<p><red>Б</red>ж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</p>
<p><red>И҆</red>стꙋка̑нныѧ низложи́ша, и҆ хра́мы і҆́дѡльскїѧ, сла́внїи, созида́юще благода́тїю, ꙗ҆́коже ски́нїю па́дшꙋю престꙋпле́ньми, сердца̀ человѣ́кѡвъ, ꙗ҆́кѡ бг҃опроповѣ̑дницы.</p>
<p><red>М</red>о́ре, конѝ пресла́внїи вои́стиннꙋ сꙋ́ще бж҃їи, безбо́жїѧ возмꙋти́вше, потоплѧ́ємыѧ въ не́мъ пе́рвѣе проповѣ́данїемъ бжⷭ҇твеннымъ ѡ҆живи́сте. <anchor type="page" number="116"/></p>
<p><red>П</red>осѣща́еми ѿ бг҃а бжⷭ҇твенными посѣщє́нїи ва́шими, въ болѣ́зни сꙋ́щыѧ і҆дѡлонеи́стовства, и҆ потоплѧ́ющыѧсѧ спасо́сте, спаси́тели на́мъ бы́вше.</p>
<p><red>Бг҃оро́диченъ:</red></p>
<p><red>С</red>вѧще́ннѡ свѧще́нный дре́вле и҆са́їа, просвѣ́щсѧ дх҃омъ бжⷭ҇твеннымъ, возопѝ: сѐ дв҃а прїи́метъ воплоща́ема бг҃а, за милосе́рдїе неѡб̾ѧ́таго.</p>
<p><red>Пѣ́снь ѕ҃. І҆рмо́съ:</red></p>
<p><red>Ж</red>ите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</p>
<p><red>П</red>ремꙋ́дрый трофі́мъ и҆ а҆рїста́рхъ вкꙋ́пѣ, и҆ пꙋ́дъ чꙋ́дный, ꙗ҆́кѡ ᲂу҆ч҃ницы̀ сло́ва, и҆ свѧще́ннїи па́ѵлꙋ спꙋ̑тницы, свѧще́нными пѣ́сньми да восхва́лѧтсѧ.</p>
<p><red>В</red>о́дъ и҆спо́лнєны дх҃а, премꙋ́дрїи, ꙗ҆́кѡ вои́стиннꙋ сꙋ́ще, всѧ́кꙋ дꙋ́шꙋ напои́сте ᲂу҆че́нїѧ, ѿ среды̀ и҆з̾е́мше пла́мене преле́стнагѡ, бжⷭ҇твенною бл҃года́тїю.</p>
<p><red>С</red>оедине́ни дꙋ́хомъ, разлꙋче́нїѧ никоегѡ́же и҆мѣ́сте тѣлесє́мъ: вкꙋ́пѣ бо во главы̑ съ па́ѵломъ проповѣ́дникомъ ᲂу҆сѣ́чени бы́сте, съ ни́мъ и҆ прославлѧ́еми.</p>
<p><red>Бг҃оро́диченъ:</red></p>
<p><red>С</red>тра́нно твоѐ зача́тїе, стра́нно, ѻ҆трокови́це, и҆ стра́шно, є҆́же па́че ᲂу҆ма̀, твоѐ ржⷭ҇тво̀, ᲂу҆стра́ншыѧсѧ дре́вле ѿ бг҃а томꙋ̀ примирѧ́ющи, и҆ добро́тꙋ пе́рвꙋю воздаю́щи:</p>
<p><red>Конда́къ, гла́съ д҃. Подо́бенъ:</red> <red>Ꙗ҆</red>ви́лсѧ є҆сѝ дне́сь:</p>
<p><red>Ꙗ҆</red>ви́сѧ а҆пⷭ҇льскїй честны́й се́й пра́здникъ просвѣща́ѧ на́съ, и҆ грѣхо́внꙋю мглꙋ̀ прогонѧ́ѧ, зовꙋ́щымъ: ꙗ҆ви́сѧ свѣ́тъ, и҆ прїи́де и҆збавле́нїе.</p>
<p><red>Пѣ́снь з҃. І҆рмо́съ:</red></p>
<p><red>Р</red>осода́тельнꙋ ᲂу҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ᲂу҆вѣща̀ вопи́ти: благослове́нъ є҆сѝ, бж҃е ѻ҆тє́цъ на́шихъ.</p>
<p><red>Н</red>ече́стїѧ ᲂу҆гаси́сте пе́щь тꙋ́чами честна́гѡ проповѣ́данїѧ, ꙗ҆́кѡ а҆пⷭ҇ли и҆ ꙗ҆́кѡ бжⷭ҇твеннїи сꙋ́щи страда́льцы, <anchor type="page" number="117"/> крове́й то́ками і҆́дѡльскꙋю ве́щь попали́сте, мꙋ́дрїи: тѣ́мже сла́вими є҆стѐ</p>
<p><red>Д</red>вꙋна́десѧти ᲂу҆ч҃никѡ́въ ꙗ҆ви́стесѧ вторі́и ᲂу҆ч҃ницы̀ хрⷭ҇тѡ́вы, сла́внїи: съ па́ѵломъ бо проше́дше всю̀ зе́млю, бѣды̑ под̾ѧ́сте мнѡ́ги, и҆ съ ни́мъ свѧще́ннꙋю кончи́нꙋ прїѧ́сте.</p>
<p><red>Оу҆</red>краси́стесѧ кра́сными ва́шими ра́нами, а҆рїста́рхе и҆ трофі́ме, просвѣти́стесѧ па́че всѧ́кагѡ, сла́внїи, зла́та съ пꙋ́домъ свѧще́ннымъ вои́стиннꙋ, ѡ҆ на́съ всегда̀ молѧ́ще хрⷭ҇та̀.</p>
<p><red>Бг҃оро́диченъ:</red></p>
<p><red>Б</red>л҃же́нна ѿ ст҃а́гѡ ꙗ҆ви́ласѧ є҆сѝ дх҃а, совѣ́та вели́кагѡ а҆́гг҃ла вопло́щши, сегѡ̀ бжⷭ҇твєнныѧ ᲂу҆ч҃никѝ въ мі́ръ, ꙗ҆́кѡ бжⷭ҇твєнныѧ мѡ́лнїѧ, посла́вша, чⷭ҇таѧ, просвѣти́ти вѣ̑рныѧ.</p>
<p><red>Пѣ́снь и҃. І҆рмо́съ:</red></p>
<p><red>И҆</red>зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.</p>
<p><red>П</red>осѣка́юще корє́нїѧ безбо́жїѧ серпо́мъ бжⷭ҇твеннымъ, насади́сте вѣ́рꙋ и҆́стиннꙋю, и҆ соверше́нъ ра́зꙋмъ во бл҃гочести́выхъ сердца́хъ, бг҃огла́снїи.</p>
<p><red>С</red>ло́вомъ бжⷭ҇твеннымъ сердца̀ ѡ҆бнови́сте, и҆ ра́зꙋма сѣ́мѧ сѣ́ѧвше, кла́съ, мꙋ́дрїи, многопло́денъ пожа́сте, спасе́нныхъ, а҆пⷭ҇ли, мно́жество.</p>
<p><red>Н</red>епрекло́ннїи столпѝ цр҃кве хрⷭ҇то́вы, вїногра́да бжⷭ҇твеннагѡ бжⷭ҇твенное гро́здїе, сла́дость жи́зни и҆ска́пающе, а҆рїста́рхъ и҆ пꙋ́дъ, и҆ трофі́мъ да почтꙋ́тсѧ.</p>
<p><red>Бг҃оро́диченъ:</red></p>
<p><red>С</red>окрꙋ́шшеесѧ, дв҃о, человѣ́чество ѡ҆бнови́ла є҆сѝ всѐ но́вымъ ржⷭ҇тво́мъ твои́мъ, є҆стества̀ соꙋ́зы па́че є҆стества̀ ѡ҆бно́вльши, ѡ҆бра́дованнаѧ, бг҃а жива́гѡ мт҃и.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>г҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ <anchor type="page" number="118"/> сло́во воплоще́нно, є҆го́же велича́юще, съ нбⷭ҇ными вѡ́и, тѧ̀ ᲂу҆блажа́емъ.</p>
<p><red>К</red>рѣ́пость ѿѧ́та бы́сть го́рдагѡ, паде́ же возноси́мое є҆гѡ̀ шата́нїе, не́мощїю бо плотско́ю свѧті́и семꙋ̀ спле́тшесѧ, побѣди́ша и҆ погꙋби́ша, и҆ мꙋчи́тельства є҆гѡ̀ вѣ̑рныѧ и҆зба́виша.</p>
<p><red>Ꙗ҆́</red>коже пе́рсть пре́лести и҆стни́вше, и҆ неле́стни человѣ́кѡмъ наста̑вницы ꙗ҆ви́стесѧ, и҆ а҆́гг҃лѡмъ согра́ждане бы́сте, воспѣва́юще съ ни́ми: ст҃ъ, ст҃ъ, ст҃ъ, ѻ҆ц҃ъ и҆ сн҃ъ, и҆ дх҃ъ ст҃ы́й.</p>
<p><red>П</red>лѡтскі́ѧ и҆сцѣлѧ́юще недꙋ́ги, и҆ дꙋшє́вныѧ, а҆пⷭ҇ли гдⷭ҇ни, болѣ̑зни, и҆ творѧ́ще ди̑внаѧ чꙋдеса̀, всѧ̑ и҆̀же въ неразꙋ́мїи привлеко́сте къ ра́зꙋмꙋ свѣ́та и҆́стиннагѡ: тѣ́мже блажи́ми є҆стѐ.</p>
<p><red>Оу҆</red>ма̀ невеще́ственнагѡ ны́нѣ наслажда́етесѧ на нб҃сѣ́хъ пра́зднꙋющагѡ, а҆пⷭ҇ли, бл҃же́нное ᲂу҆пова́нїе прїе́мше, трофі́ме бг҃опроповѣ́дниче, пꙋ́де всеизрѧ́дне, сла́вный а҆рїста́рхе, ѡ҆ на́съ воспомина́нїе твори́те.</p>
<p><red>Бг҃оро́диченъ:</red></p>
<p><red>П</red>ла́мене гее́нскагѡ мѧ̀ свободѝ, ꙗ҆́же па́че ᲂу҆ма̀ ѻ҆́гнь ро́ждши нестерпи́мый, и҆ дꙋ́шꙋ мою̀ къ любвѝ возжзѝ, пречⷭ҇таѧ, прише́дшагѡ ѻ҆́гнь ра́зꙋма, ѻ҆трокови́це, на зе́млю воврещѝ, бг҃ора́дованнаѧ.</p>
<footer/>
</document>
