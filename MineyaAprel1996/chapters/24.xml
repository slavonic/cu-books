<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="221"/>
<p><red>Мѣ́сѧца тогѡ́же въ к҃д-й де́нь.</red></p>
<p><red>Ст҃а́гѡ мꙋ́ченика са́ввы стратила́та.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ д҃. Подо́бенъ:</red> <red>Ꙗ҆́</red>кѡ до́блѧ:</p>
<p><red>В</red>оево́да непобѣди́мый, ꙳ страда́лецъ хра́брый, ꙳ и҆ свѣти́льникъ всемі́рный бы́лъ є҆сѝ, ꙳ восто́ки пѡ́двигъ твои́хъ просвѣща́ѧ концы̀, ꙳ и҆ ѿгонѧ̀ мра́къ де́мѡнскїй тѧ́жкїй, ꙳ са́вво вели́кїй, ꙳ ᲂу҆добре́нїе мч҃никѡвъ, ꙳ сограждани́не ст҃ы́хъ безпло́тныхъ, ꙳ и҆ моли́твенниче ѡ҆ дꙋша́хъ на́шихъ. <anchor type="page" number="222"/></p>
<p><red>И҆</red> въ темни́цахъ затворѧ́емь, ꙳ и҆ ѻ҆гне́мъ сожига́емь, ꙳ и҆ мно́гими мꙋ́ками томи́мь, ꙳ и҆ на дре́вѣ растѧга́емь, ꙳ и҆ зимо́ю ѡ҆скорблѧ́емь, ꙳ и҆ ра́нами ча́стыми непреста́ннѡ бїе́мь, ꙳ и҆ въ вода́хъ бл҃же́нный коне́цъ, ꙳ страстоте́рпче, прїе́млѧ ᲂу҆се́рднѡ, ꙳ непоколеби́мь пребы́лъ є҆сѝ.</p>
<p><red>К</red>расе́нъ ты̀ бы́лъ є҆сѝ ꙳ ю҆́ноша, пребога́те, ꙳ ѿ всѣ́хъ всегда̀ ᲂу҆дивлѧ́емь, ꙳ и҆ ѿлꙋчи́лсѧ є҆сѝ ко трꙋдѡ́мъ ꙳ страда́нїй небоѧ́зненнѡ, ꙳ на всѧ̑ врагѝ воздви́глъ є҆сѝ побѣ̑ды ꙳ вели́кими ст҃ы́ми твои́ми по́двиги. сегѡ̀ ра́ди во хвале́нїи тѧ̀ чти́мъ ꙳ ра́достнѡ, досточꙋ́дне.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Т</red>ꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀ неисче́тнѡ, ꙳ безмѣ̑рнаѧ беззакѡ́нїѧ человѣ́кѡвъ ꙳ щедро́тами и҆змы́вшꙋю: ꙳ и҆зсꙋшѝ и҆сто́чникъ страсте́й мои́хъ, ꙳ и҆ пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами твои́ми.</p>
<p><red>Крⷭ҇тобг҃оро́диченъ:</red></p>
<p><red>А҆́</red>гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;</p>
<p><red>Тропа́рь, гла́съ д҃:</red> <red>М</red>ꙋ́ченикъ тво́й, гдⷭ҇и:</p>
<p><red>И҆лѝ се́й, гла́съ є҃:</red></p>
<p><red>З</red>емна́гѡ са́на по́ѧсъ ѡ҆ста́вивъ и҆ по́чєсти, страда́льче, предъ мꙋчи́телемъ льсти́вымъ царе́мъ хрⷭ҇та̀ бг҃а сꙋ́ща и҆сповѣ́далъ є҆сѝ, и҆ тогѡ̀ ра́ди мнѡ́га страда̑нїѧ под̾ѧ́лъ є҆сѝ, сла́вне. тѣ́мъ прекра́снымъ побѣ́ды вѣнце́мъ ᲂу҆вѧ́злсѧ є҆сѝ ѿ цр҃ѧ̀ всѣ́хъ црⷭ҇твꙋющагѡ, съ нбⷭ҇ными вѡ́и свѣ́тлѡ преꙋкра́шенъ: предстоѧ̀ томꙋ̀, са́вво, молѝ, да спасе́тъ дꙋ́шы на́шѧ. <anchor type="page" number="223"/></p>
<p><red>Канѡ́нъ.</red></p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.</p>
<p><red>Т</red>ы̀ на́ше, гдⷭ҇и, ѿ а҆́довыхъ вра́тъ є҆стество̀ и҆зба́вль, того̀ затвори́лъ є҆сѝ въ темни́цахъ вѣ́чныхъ, и҆ сме́рть ᲂу҆мертви́въ, жи́знь и҆сточи́лъ є҆сѝ.</p>
<p><red>И҆́</red>же на землѝ, сла́вне, во́инство ѡ҆ста́вль, нбⷭ҇нымъ чинѡ́мъ и҆ во́инствѡмъ, трꙋды̀ бжⷭ҇твенными сла́внѡ приче́лсѧ є҆сѝ, са́вво, сла́вѧ хрⷭ҇та̀.</p>
<p><red>С</red>и́лою, мꙋ́дре, свы́ше ѡ҆дѣ́ѧнъ, на врагѝ неподви́жимь и҆ непобѣди́мь ꙗ҆ви́лсѧ є҆сѝ, си́хъ побѣжда́ѧ до́блественнѡ бра́нь, пресла́вне.</p>
<p><red>П</red>рисносїѧ́ненъ ѡ҆зари́лсѧ є҆сѝ въ преле́стнѣй но́щи свѣти́льникъ, хрⷭ҇та̀ сл҃нца проповѣ́дꙋѧ всѣ̑мъ пра́веднѡ, и҆ ѿгонѧ̀ тмꙋ̀ безбо́жїѧ.</p>
<p><red>Бг҃оро́диченъ:</red></p>
<p><red>Ѿ</red> землѝ преиспо́днїѧ на́съ и҆схи́ти, и҆з̾ тебє̀ роди́выйсѧ сн҃ъ бж҃їй, ꙗ҆́кѡ милосе́рдъ, свои́мъ воскрⷭ҇нїемъ къ жи́зни вѣ́чнѣй, при́снѡ пою́щыѧ тѧ̀.</p>
<p><red>Пѣ́снь г҃. І҆рмо́съ:</red></p>
<p><red>Оу҆</red>твердѝ на́съ въ тебѣ̀, гдⷭ҇и, дре́вомъ ᲂу҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.</p>
<p><red>С</red>и́лꙋ хрⷭ҇то́съ борца̀, и҆ держа́вꙋ низло́жъ сме́рти, ѡ҆живѝ є҆стество̀ на́ше свои́мъ воскрⷭ҇нїемъ и҆ ᲂу҆крѣпѝ.</p>
<p><red>Т</red>е́плаѧ, премꙋ́дре, хрⷭ҇то́ва любы̀, тѧ̀ бжⷭ҇твеннѡ разже́гши, земны́хъ и҆ тлѣ́нныхъ всѣ́хъ ѿлꙋчѝ, и҆ пре́лести сꙋпоста́та показа̀.</p>
<p><red>П</red>озна́въ творца̀ є҆ди́наго гдⷭ҇а, да́вшаго себѐ и҆збавле́нїе человѣ́кѡмъ, твою̀ кро́вь да́лъ є҆сѝ за него̀, са́вво, бꙋ́дꙋщагѡ ра́ди воздаѧ́нїѧ. <anchor type="page" number="224"/></p>
<p><red>Бг҃оро́диченъ:</red></p>
<p><red>П</red>реста̀ мꙋчи́тельство сме́ртное, пречⷭ҇таѧ, и҆ а҆́дѡва сокрѡ́вища ᲂу҆праздни́шасѧ воста́нїемъ ро́ждшагѡсѧ и҆зъ тебє̀, и҆ жи́зни сокрѡ́вища напо́лнишасѧ.</p>
<p><red>Сѣда́ленъ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>Н</red>еподви́жимь ꙗ҆́вльсѧ воево́да, ва̑рварскїѧ кѡ́зни побѣди́лъ є҆сѝ, и҆ пострада́въ, сла́вне, крѣ́пкѡ, полкѝ пребори́лъ є҆сѝ вра̑гъ неви́димыхъ. ѿѻнꙋ́дꙋже вѣнце́мъ ᲂу҆вѧ́злсѧ є҆сѝ побѣ́днымъ, ѡ҆ на́съ молѝ прилѣ́жнѡ, са́вво преблаже́нне, вѣ́рою пою́щихъ тѧ̀.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>о бз҃ѣ во тво́й, бцⷣе, прибѣга́ю смире́нный, покро́въ бжⷭ҇твенный, припа́даѧ молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ, влⷣчце, мꙋ́ки, и҆ трепе́щꙋ: моле́нїе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀.</p>
<p><red>Крⷭ҇тобг҃оро́диченъ:</red></p>
<p><red>И҆́</red>же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́ще, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.</p>
<p><red>Пѣ́снь д҃. І҆рмо́съ:</red></p>
<p><red>Оу҆</red>слы́шахъ, гдⷭ҇и, слꙋ́хъ твоегѡ̀ смотре́нїѧ, и҆ просла́вихъ тѧ̀, є҆ди́не чл҃вѣколю́бче.</p>
<p><red>Н</red>оже́мъ ѿсѣ́клъ є҆сѝ и҆́стинныхъ глагѡ́лъ твои́хъ, лжѝ сплетє́нїѧ до́блественнѣ, са́вво пресла́вне.</p>
<p><red>Ц</red>вѣтꙋ́щаѧ тѣлесѐ красота̀, въ тебѣ̀ и҆́стиннѡ ꙗ҆вѝ, страстоте́рпче, дꙋшѝ твоеѧ̀ бжⷭ҇твенное благолѣ́пїе.</p>
<p><red>Р</red>астꙋ́щимъ, сла́вне, дꙋше́внымъ мꙋ́жествомъ, дре́внѧго страда́ньми побѣди́лъ є҆сѝ борца̀. <anchor type="page" number="225"/></p>
<p><red>Бг҃оро́диченъ:</red></p>
<p><red>Ꙗ҆́</red>кѡ ѿ ѕвѣ́рѧ, человѣ́ка тво́й сн҃ъ и҆схи́тивъ сме́ртна, къ животꙋ̀, дв҃о, сего̀ преста́ви.</p>
<p><red>Пѣ́снь є҃. І҆рмо́съ:</red></p>
<p><red>С</red>вѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀, и҆но́гѡ бо́га не зна́емъ.</p>
<p><red>Т</red>ы̀ погребе́нїемъ пло́ти борца̀ на́шего погре́блъ є҆сѝ, и҆ ꙗ҆́кѡ бг҃ъ и҆стощи́въ а҆́да, воскресѝ мє́ртвыѧ свои́мъ воскрⷭ҇нїемъ, хрⷭ҇тѐ, тѧ̀ просла́вльшыѧ.</p>
<p><red>Оу҆</red>кра́шенѣ мꙋ́дрѣ тва́рей добро́тѣ, позна́лъ є҆сѝ всѣ́хъ влⷣкꙋ. тѣ́мже є҆гѡ̀ ра́ди, са́вво, пострада́въ, вѣнцє́въ сподо́билсѧ є҆сѝ.</p>
<p><red>Т</red>а́йныхъ полꙋчи́въ дарова́нїй хрⷭ҇то́выхъ, сла́вне, и҆ тогѡ̀ незави́стнымъ сїѧ́нїемъ бжⷭ҇твеннѡ ᲂу҆ѧсни́всѧ, свѣти́льникъ показа́лсѧ є҆сѝ въ мі́рѣ, сла́вне.</p>
<p><red>Бг҃оро́диченъ:</red></p>
<p><red>И҆</red>сто́чникъ жи́зни и҆зъ тебє̀ вопло́щсѧ, воскр҃съ и҆сточѝ земноро́дныхъ є҆стество̀, бцⷣе, и҆ сїѐ ꙗ҆́кѡ бг҃ъ безсме́ртїѧ напоѝ вода́ми.</p>
<p><red>Пѣ́снь ѕ҃. І҆рмо́съ:</red></p>
<p><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</p>
<p><red>П</red>огꙋби́въ сме́ртїю сме́рть, и҆́же на́съ ра́ди во́лею ме́ртвъ вмѣни́лсѧ є҆сѝ, хрⷭ҇тѐ, мє́ртвыѧ ѡ҆живи́лъ є҆сѝ, и҆ сеѧ̀ ᲂу҆́зъ и҆зба́вилъ є҆сѝ.</p>
<p><red>Ѡ҆</red>кропи́всѧ хрⷭ҇та̀ бжⷭ҇твенною кро́вїю, і҆́дѡльскихъ тре́бъ ѡ҆скверне́нїѧ ѿстꙋпи́лъ є҆сѝ, са́вво сла́вне, и҆ свѣ́томъ ѡ҆дѣ́ѧвсѧ бл҃года́ти.</p>
<p><red>З</red>имы̀ пре́лести ѿбѣ́глъ є҆сѝ, и҆ къ ти́хой веснѣ̀ дости́глъ є҆сѝ хрⷭ҇то́вымъ позна́нїемъ, и҆́мже и҆ ѡ҆зари́лсѧ є҆сѝ, пресла́вне.</p>
<p><red>Бг҃оро́диченъ:</red></p>
<p><red>И҆</red>стлѣ́вшыѧ ны̀ прегрѣше́ньми, сн҃ъ тво́й, пречⷭ҇таѧ, <anchor type="page" number="226"/> воскрⷭ҇нїемъ свои́мъ ѡ҆бновѝ и҆ ѡ҆небесѝ, и҆ бо́ги содѣ́ла бл҃года́тїю.</p>
<p><red>Конда́къ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>Н</red>епобѣди́мый ꙗ҆́вльсѧ стратила́тъ, ва̑рварскїѧ кѡ́зни побѣди́лъ є҆сѝ, и҆ страда́льчествовавъ, сла́вне, твердѣ́йши, мно́жество врагѡ́въ неви́димыхъ побори́лъ є҆сѝ. тѣ́мже вѣне́цъ и҆спле́лъ є҆сѝ побѣ́ды: ѡ҆ на́съ молѝ хрⷭ҇та̀, са́вво всебл҃же́нне, вѣ́рою почита́ющихъ тѧ̀.</p>
<p><red>Пѣ́снь з҃. І҆рмо́съ:</red></p>
<p><red>Ѻ҆́</red>бразꙋ злато́мꙋ, на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша безбо́жнагѡ велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>Оу҆</red>снꙋ́въ хрⷭ҇то́съ во́лею, ꙗ҆́кѡ ме́ртвъ пло́тїю во гро́бѣ, мє́ртвыѧ, и҆̀же во а҆́дѣ спѧ́щыѧ ѿ вѣ́ка, возбꙋдѝ, и҆ живоно́снымъ воста́нїемъ си́хъ воскресѝ, пою́щыѧ: бл҃гослове́нъ бг҃ъ ѻ҆тє́цъ на́шихъ.</p>
<p><red>Ѻ҆</red>рꙋ́жїе, мꙋ́дре, бжⷭ҇твенныхъ слове́съ, ꙗ҆́кѡ но́жъ держа́въ, въ сердца̀ си́хъ вонзи́лъ є҆сѝ нече́ствꙋющихъ, и҆ ᲂу҆ѧзви́лъ є҆сѝ сопроти́вныхъ лѡ́жнаѧ беззакѡ́нїѧ, и҆ взыва́лъ є҆сѝ: бл҃гослове́нъ бг҃ъ ѻ҆тє́цъ на́шихъ.</p>
<p><red>З</red>апе́нъ бы́въ ѿ вра̑гъ, не поколеба́лъ є҆сѝ дꙋшѝ, ни низложе́нъ бы́лъ є҆сѝ, хрⷭ҇та́ бо и҆мѣ́ѧ назира́юща, и҆ ᲂу҆крѣплѧ́юща тѧ̀ непоколеби́ма. є҆мꙋ́же и҆ взыва́лъ, са́вво, и҆ благода́рнѡ воспѣва́лъ є҆сѝ: бл҃гослове́нъ бг҃ъ ѻ҆тє́цъ на́шихъ.</p>
<p><red>М</red>е́ртва врага̀ подложѝ подъ но́ги твоѝ, страда́льче, ꙗ҆́коже коры́сть сегѡ̀ взѧ́лъ є҆сѝ прельщє́нныѧ, и҆ да́лъ є҆сѝ си́хъ влⷣцѣ всѣ́хъ, позна́нїемъ зовꙋ́щыѧ: бл҃гослове́нъ бг҃ъ ѻ҆тє́цъ на́шихъ.</p>
<p><red>Бг҃оро́диченъ:</red></p>
<p><red>В</red>ъ крѣ́пость держа́внꙋю ѡ҆дѣ́ѧвсѧ человѣ́ческое немощно́е є҆стество̀, дв҃о пресла́внаѧ, въ воста́нїе ржⷭ҇тва̀ твоегѡ̀, и҆ воѡрꙋже́но мꙋ́жески на сме́рть, сла́витъ тѧ̀, безсме́ртїѧ и҆ жи́зни мт҃рь чⷭ҇тꙋю. <anchor type="page" number="227"/></p>
<p><red>Пѣ́снь и҃. І҆рмо́съ:</red></p>
<p><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́ти во всѧ̑ вѣ́ки.</p>
<p><red>С</red>ме́рти ѡ҆брѣта́телѧ, сме́ртїю твое́ю плотско́е ᲂу҆би́въ, ще́дре, сегѡ̀ всѣ̑мъ показа́лъ є҆сѝ человѣ́кѡмъ вѣ́чнꙋю сме́рть: тѧ̀ превозно́симъ, животѐ и҆ нетлѣ́нїе.</p>
<p><red>Т</red>имѣ́нїѧ всегѡ̀ ѡ҆чи́щсѧ безбо́жнагѡ, и҆ слꙋже́нїѧ і҆́дѡльскагѡ, ба́нею, страстоте́рпче, кр҃ще́нїѧ, зижди́телю чи́стѣ пристꙋпи́лъ є҆сѝ, са́вво, въ по́двизѣхъ терпѧ̀ до́блественнѣ.</p>
<p><red>М</red>едото́чнымъ сло́вомъ, мꙋ́дре, и҆ взо́ромъ сла́дкимъ ᲂу҆дивлѧ́ѧ мꙋчи́телѧ, дѣ́лы побѣди́тєльнаѧ на ни́хъ поста́вилъ є҆сѝ, и҆ взыва́лъ: тѧ̀ превозно́симъ гдⷭ҇а во вѣ́ки.</p>
<p><red>Бг҃оро́диченъ:</red></p>
<p><red>Ж</red>ивота̀ моегѡ̀ нача́льникъ, къ сме́рти пло́тїю пристꙋпи́въ, ᲂу҆мертвѝ сїю̀. ѡ҆живѝ, дв҃о, любо́вїю пою́щыѧ тѧ̀, и҆ превозносѧ́щыѧ того̀ во вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Ѿ</red> бг҃а, бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи, є҆диномꙋ́дреннѡ пѣ́сньми велича́емъ.</p>
<p><red>Т</red>ы̀ ᲂу҆тро́бꙋ а҆́довꙋ расто́ргъ, ще́дре, и҆стощи́лъ є҆сѝ того̀ ꙗ҆́кѡ си́ленъ, и҆ нбⷭ҇ный ѡ҆скꙋдѣ́вшїй напо́лнилъ є҆сѝ мі́ръ, воздви́гъ и҆ ѡ҆живи́въ мє́ртвыѧ, и҆ человѣ́ки всѧ̑ возне́слъ є҆сѝ разꙋмѣ́нїемъ твои́мъ.</p>
<p><red>В</red>осте́къ на высотꙋ̀ ᲂу҆́мнѡ, страстоте́рпче, бжⷭ҇твеннагѡ позна́нїѧ хрⷭ҇то́ва, пре́лесть до́лꙋ влекꙋ́щꙋю ѡ҆ста́вилъ є҆сѝ и҆ крилы̀ страда́нїѧ къ семꙋ̀ возне́слсѧ є҆сѝ, прилѣ́жнѡ велича́ѧ и҆ сла́вѧ є҆го̀, ꙗ҆́кѡ пребл҃га.</p>
<p><red>С</red>трѣ́лы младе́нєцъ вмѣнѧ́ѧ стрѣлѧ́нїѧ мꙋчи́телей, <anchor type="page" number="228"/> си́лою ѿража́ѧ тѣ́хъ хрⷭ҇то́вою, са́вво пресла́вне, спобо́рника и҆мѣ́лъ є҆сѝ того̀, и҆ помога́юща тѝ при́снѡ: є҆го́же вѣ́рою и҆ любо́вїю непреста́ннѡ велича́лъ є҆сѝ.</p>
<p><red>Бг҃оро́диченъ:</red></p>
<p><red>Ѡ҆</red>блиста̀, дв҃о, сн҃ъ и҆ бг҃ъ тво́й, ѡ҆ гро́ба воста́въ, бжⷭ҇твенныѧ зарѝ и҆ сла́вы и҆спо́лни вселе́ннꙋю, и҆ сїѧ́нїемъ нетлѣ́нїѧ, и҆̀же вѣ́рою свѣ́телъ тѧ̀ ѻ҆́блакъ, сла́вѧщыѧ просвѣти́лъ є҆́сть.</p>
<footer/>
</document>
