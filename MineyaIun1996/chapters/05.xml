<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="64"/><red>Мѣ́сѧца тогѡ́же въ є҃-й де́нь.</red></p>
<p><red>Ст҃а́гѡ свѧщенномꙋ́ченика дѡроѳе́а, є҆пі́скопа тѵ́рскагѡ.</red></p>
<p><red>Стїхи̑ры, гла́съ и҃. Подо́бенъ:</red> <red>М</red>ꙋ́чєницы твоѝ, гдⷭ҇и:</p>
<p><red>С</red>крижа̑ли бж҃їѧ дх҃а, бг҃облаже́нне, показа́лсѧ є҆сѝ ѻ҆́ч҃е, бжⷭ҇твєннаѧ ᲂу҆чє́нїѧ пи̑сана носѧ̀ въ ра́зꙋмѣ бжⷭ҇твеннѣ, тѣ́хъ разгнꙋ́тїемъ просвѣти́лъ є҆сѝ неразꙋ́мїемъ бѣ́дствꙋющыѧ. тѣ́мъ твои́ми моли́твами просѝ на́мъ всѣ̑мъ, ѻ҆́ч҃е, ве́лїю ми́лость.</p>
<p><red>К</red>рове́й бжⷭ҇твенными течє́нїи ѡ҆багри́въ твою̀ свѧще́ннꙋю ѻ҆де́ждꙋ, дѡроѳе́е, вше́лъ є҆сѝ ра́дꙋѧсѧ въ нбⷭ҇ный хра́мъ, ны́нѣ ꙗ҆ви́тисѧ бг҃ꙋ на́шемꙋ, подаю́щемꙋ вѣнцы̀ страда́вшымъ. Того̀ прилѣ́жнѡ молѝ, всѣ̑мъ низпосла́ти ве́лїю ми́лость.</p>
<p><red>Ж</red>итїѐ твоѐ равноа́гг҃льно, мꙋче́нїе же просвѣще́нно, и҆́мже сподо́билсѧ є҆сѝ со а҆́гг҃лы ликова́ти въ ра́дости, чꙋдесы̀ зе́млю, ѻ҆́ч҃е дѡроѳе́е, бжⷭ҇твенными ѡ҆зарѧ́ѧ и҆ ᲂу҆че́ньми: тѣ́мъ твои́ми моли́твами просѝ дарова́ти всѣ̑мъ ве́лїю ми́лость. <anchor type="page" number="65"/></p>
<p><red>И҆́ны стїхи̑ры бцⷣы, гла́съ и҆ подо́бенъ то́йже:</red></p>
<p><red>И҆</red>схити́ мѧ, влⷣчце, и҆зъ рꙋкѝ ѕмі́ѧ человѣкоꙋбі́йцы, борю́щагѡ мѧ̀ ле́стїю пожре́ти до конца̀: сокрꙋшѝ чє́люсти сегѡ̀, молю́сѧ, и҆ кова̑рствїѧ разорѝ, ꙗ҆́кѡ да и҆зба́вльсѧ сегѡ̀ ногте́й, велича́ю си́лꙋ твою̀.</p>
<p><red>А҆́</red>зъ є҆́смь дре́во непло́дное, всенепоро́чнаѧ, неплодѧ́щее плода̀ спаси́тельнагѡ. тѣ́мже и҆ трепе́щꙋ посѣче́нїѧ, да не ка́кѡ вве́рженъ бꙋ́дꙋ во ѻ҆́гнь негаси́мый, ѻ҆каѧ́нный. тѣ́мже тѝ припа́даю: сегѡ̀ и҆зба́ви мѧ̀, и҆ плодоно́сна покажѝ, чⷭ҇таѧ, сн҃ꙋ твоемꙋ̀, хода́тайствомъ твои́мъ.</p>
<p><red>Оу҆</red>ѧзвѝ се́рдце моѐ стрѣла̀ жела́нїѧ смертоно́снаѧ, и҆ ᲂу҆ѧзви́хсѧ ѿ неразꙋ́мїѧ, и҆ неисцѣ́льнѡ болю̀: мт҃и бж҃їѧ, не пре́зри менє̀ ѿча́ѧннагѡ, но и҆сцѣле́нїе да́ждь мѝ, ꙗ҆́кѡ ро́ждши гдⷭ҇и и҆ сп҃са, є҆ди́наго милосе́рдаго.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>омышлє́нїѧ нечи̑ста и҆ ᲂу҆стны̀ льсти̑вы, дѣла́ же моѧ̑ всѧ̑ ѡ҆сквернє́на, и҆ что̀ сотворю̀; ка́кѡ ᲂу҆срѧ́щꙋ сꙋдїю̀; влⷣчце дв҃о, молѝ сн҃а твоего̀ и҆ зижди́телѧ, и҆ гдⷭ҇а, ꙗ҆́кѡ да въ покаѧ́нїи прїи́метъ дꙋ́хъ мо́й, ꙗ҆́кѡ є҆ди́нъ благоꙋтро́бенъ.</p>
<p><red>Крⷭ҇тобг҃оро́диченъ:</red></p>
<p><red>Ю҆́</red>ница нескве́рнаѧ, ю҆нца̀ ви́дѧщи на дре́вѣ пригвожда́ема во́лею, рыда́ющи жа́лостнѣ, ᲂу҆вы̀ мнѣ̀, вопїѧ́ше, люби́мѣйшее ча́до: что̀ тѝ со́нмъ воздадѐ безблагода́тный є҆вре́йскїй, хотѧ̀ ѡ҆безча́дствовати ѿ тебє̀, вселюбе́зне;</p>
<p><red>Тропа́рь, гла́съ д҃.</red></p>
<p><red>И҆</red> нра́вѡмъ прича́стникъ, и҆ престо́лѡмъ намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ, бг҃одохнове́нне, въ видѣ́нїѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве, свѧщенномꙋ́чениче дѡроѳе́е, молѝ хрⷭ҇та̀ бг҃а, спасти́сѧ дꙋша́мъ на́шымъ. <anchor type="page" number="66"/></p>
<p><red>Канѡ́нъ, є҆гѡ́же краегране́сїе:</red></p>
<p><red>Д</red>а́ра бж҃їѧ тѧ̀, всебл҃же́нне ѻ҆́ч҃е, чествꙋ́ю. <red>Творе́нїе і҆ѡ́сифово.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ:</p>
<p><red>Д</red>а́ръ бг҃ꙋ, всеблаже́нне, тебѐ сама́го прине́слъ є҆сѝ, честнѣ́йшїй, житїе́мъ соверше́ннымъ и҆ честны́мъ мꙋче́нїемъ, дѡроѳе́е.</p>
<p><red>Ꙗ҆́</red>коже зрѣ́лъ гро́здъ, ѻ҆́ч҃е, и҆згне́тъ мы́сль, весе́лїѧ ча́шꙋ вѣ̑рнымъ ᲂу҆чє́нїѧ предложи́лъ є҆сѝ.</p>
<p><red>Т</red>о́ки лє́стныѧ ᲂу҆ста́вилъ є҆сѝ, дѡроѳе́е, тече́ньми премꙋ́драгѡ твоегѡ̀ ѧ҆зы́ка, и҆ вѣ́рныхъ мы̑сли напои́лъ є҆сѝ.</p>
<p><red>Бг҃оро́диченъ:</red></p>
<p><red>Ѡ҆</red>дожди́ ми, дв҃о, молю́сѧ, ка̑пли ᲂу҆миле́нїѧ, прибы́вшꙋю мѝ скве́рнꙋ ѿмыва́ющыѧ, ꙗ҆́кѡ да сла́влю тѧ̀.</p>
<p><red>Пѣ́снь г҃. І҆рмо́съ:</red></p>
<p><red>Т</red>ы̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</p>
<p><red>Н</red>о́щь ѿгна́лъ є҆сѝ сꙋ́етства всѧ́кꙋ, блиста̑нїи, ѻ҆́ч҃е свѧти́телю, премꙋ́драгѡ проповѣ́данїѧ.</p>
<p><red>Ч</red>ꙋдесы̀ ᲂу҆тверди́лъ є҆сѝ, и҆ свѧще́нными, мꙋ́дре, ᲂу҆чє́нїи, вѣ́рныхъ всѣ́хъ мы̑сли, ꙗ҆́кѡ па́стырь свѧще́ненъ.</p>
<p><red>П</red>ома́за тѧ̀ гдⷭ҇ь свѧще́ннымъ, ѻ҆́ч҃е, пома́занїемъ, и҆ своеѧ̀ бжⷭ҇твенныѧ цр҃кве пастыренача́льника поста́ви.</p>
<p><red>Бг҃оро́диченъ:</red></p>
<p><red>В</red>сѐ се́рдце моѐ бжⷭ҇твеннымъ свѣ́томъ просвѣтѝ, две́ре свѣ́та, грѣхо́вное ѡ҆мраче́нїе ѿгонѧ́щи.</p>
<p><red>Сѣда́ленъ, гла́съ г҃. Подо́бенъ:</red> <red>Б</red>жⷭ҇твенныѧ вѣ́ры:</p>
<p><red>Б</red>жⷭ҇твенными догма̑ты при́снѡ сїѧ́ющь да́ръ ст҃ы́й тебѐ сама́го прине́слъ є҆сѝ безсме́ртномꙋ цр҃ю̀, пострада́въ, <anchor type="page" number="67"/> дѡроѳе́е, и҆ ѡ҆бита́еши ны́нѣ при́снѡ веселѧ́сѧ, перворо́дныхъ въ го́рнѣй митропо́лїи. ѻ҆́ч҃е преподо́бне, хрⷭ҇та̀ бг҃а молѝ, дарова́ти на́мъ ве́лїю ми́лость.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Б</red>жⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀, сохрани́въ всенепоро́чнꙋ є҆ди́нъ гдⷭ҇ь. того̀ прилѣ́жнѡ молѝ, дарова́ти на́мъ ве́лїю ми́лость.</p>
<p><red>Крⷭ҇тобг҃оро́диченъ:</red></p>
<p><red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ᲂу҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;</p>
<p><red>Пѣ́снь д҃. І҆рмо́съ:</red></p>
<p><red>Оу҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</p>
<p><red>В</red>озноси́мꙋю ѡ҆плева́лъ є҆сѝ, преподо́бне, зи́мꙋ безбо́жїѧ, и҆ теплото́ю бжⷭ҇твеннагѡ дх҃а невреди́мо се́рдце соблю́лъ є҆сѝ.</p>
<p><red>С</red>окрꙋши́шасѧ, дѡроѳе́е блаже́нне, предъ лице́мъ твои́мъ го́ры нꙋ́ждныѧ дє́мѡнскїѧ, и҆ и҆ста́ѧша ѕлочести́выхъ человѣ̑къ шата̑нїѧ.</p>
<p><red>Т</red>ерпѣ́лъ є҆сѝ ѡ҆скорблѧ́емь, ѿ гра́да во гра́дъ и҆згони́мь: тѣ́мже блаже́ннꙋю ᲂу҆лꙋчи́лъ є҆сѝ мꙋ́чєникъ сла́вꙋ и҆ свѣ́тлость.</p>
<p><red>Бг҃оро́диченъ:</red></p>
<p><red>И҆</red>скꙋше́нїй мѧ̀ спасѝ и҆ дꙋшетлѣ́нныѧ страсте́й бꙋ́ри: ꙗ҆́кѡ да вѣ́рою ᲂу҆блажа́ю тѧ̀, прест҃а́ѧ ѻ҆трокови́це мт҃и дв҃о.</p>
<p><red>Пѣ́снь є҃. І҆рмо́съ:</red></p>
<p><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣтѝ мѧ̀ ᲂу҆́тромъ чл҃вѣколю́бїѧ твоегѡ̀, гдⷭ҇и. <anchor type="page" number="68"/></p>
<p><red>С</red>мотрѧ́ѧ разꙋ́мнѡ воздаѧ̑нїѧ бжⷭ҇твєннаѧ, дѡроѳе́е, вели̑кїѧ бѣды̑ и҆ напа̑сти претерпѣ́лъ є҆сѝ.</p>
<p><red>Є҆</red>ди́нствомъ бжⷭ҇тва̀ проповѣ́даѧ трⷪ҇цꙋ, дѡроѳе́е, многобо́жнагѡ неи́стовства сꙋ́етное погꙋби́лъ є҆сѝ шата́нїе.</p>
<p><red>Н</red>е поклони́всѧ, мꙋ́чениче, дѣлѡ́мъ рꙋ́къ беззако́нныхъ, терпѣ́лъ є҆сѝ и҆скꙋшє́нїѧ и҆ бѣды̑, и҆ ра̑ны, и҆ болѣ̑зни, дѡроѳе́е.</p>
<p><red>Бг҃оро́диченъ:</red></p>
<p><red>В</red>осто́къ со́лнца, пре́жде денни́цы возсїѧ́вшагѡ была̀ є҆сѝ, и҆́мже свѣ́тъ сꙋ́щїи во тмѣ̀ лю́тыхъ, чⷭ҇таѧ, ви́дѣша.</p>
<p><red>Пѣ́снь ѕ҃. І҆рмо́съ:</red></p>
<p><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многоми́лостиве хрⷭ҇тѐ бж҃е на́шъ.</p>
<p><red>С</red>е́рдце разжже́но дыха̑нїи дх҃а стѧжа́лъ є҆сѝ, дꙋхѡ́въ, дѡроѳе́е, сопроти́вныхъ стремле́нїе разрꙋша́ющо.</p>
<p><red>С</red>т҃ы́хъ житїѧ̑ свѧще́нными списа́ньми ꙗ҆ви́лъ є҆сѝ, ѻ҆́ч҃е бг҃одохнове́нне, бжⷭ҇твеннымъ ра́зꙋмомъ дꙋ́шꙋ просвѣща́ѧ.</p>
<p><red>Г</red>лагѡ́лъ твои́хъ вѣща́нїе, и҆ кра́сныхъ ᲂу҆че́нїй си́ла, всю̀ ѡ҆бтечѐ, преблаже́нне, зе́млю, бжⷭ҇твенною благода́тїю.</p>
<p><red>Бг҃оро́диченъ:</red></p>
<p><red>Д</red>в҃о, є҆го́же родила̀ є҆сѝ бг҃а, чл҃вѣ́ка бы́вша, того̀ молѝ и҆зба́вити мѧ̀ ѻ҆гнѧ̀ и҆ мꙋ́ки.</p>
<p><red>Конда́къ, гла́съ є҃:</red></p>
<p><red>Д</red>обродѣ́тельми сїѧ́ѧ, и҆ бжⷭ҇твенными ᲂу҆чє́нїи па́че со́лнца, и҆ страда̑нїи, блаже́нне, ѡ҆блиста́лъ є҆сѝ, просвѣти́лъ є҆сѝ зе́млю, дѡроѳе́е, ѿгна́въ мглꙋ̀ многобо́жїѧ, и҆ лю̑тыѧ є҆́рєси. сегѡ̀ ра́ди па́мѧть твою̀ свѣ́тлѡ пра́зднꙋемъ.</p>
<p><red>Пѣ́снь з҃. І҆рмо́съ:</red></p>
<p><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>Ѕ</red>вѣзда̀ многосвѣ́тлаѧ ꙗ҆ви́лсѧ є҆сѝ, свѣтлостьмѝ <anchor type="page" number="69"/> страда́нїй твои́хъ просвѣща́ѧ дꙋ́шы вѣ́рнѡ, дѡроѳе́е, вопїю́щихъ: благослове́нъ є҆сѝ, гдⷭ҇и бж҃е, во вѣ́ки.</p>
<p><red>С</red>тезѧ́ми пра́выми ходѧ̀, низве́рглъ є҆сѝ дє́бри льсти́вагѡ, и҆ къ пꙋтє́мъ живѡ́тнымъ наставлѧ́ѧ вопїю́щыѧ: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>Оу҆</red>гаси́лъ є҆сѝ тꙋ́чами крове́й твои́хъ, всесла́вне, пе́щь преле́стнꙋю, и҆ на водѣ̀ жи́зни всели́лсѧ є҆сѝ, взыва́ѧ: благослове́нъ є҆сѝ, гдⷭ҇и бж҃е, во вѣ́ки.</p>
<p><red>Бг҃оро́диченъ:</red></p>
<p><red>И҆</red>зба́ви соꙋ̑зъ грѣха̀ ѻ҆каѧ́ннꙋю мою̀ дꙋ́шꙋ, бг҃ороди́тельнице, и҆ любвѝ бж҃їей припрѧзѝ соверше́ннѣ, да вѣ́рнѡ сла́влю тѧ̀, бцⷣе, во вѣ́ки.</p>
<p><red>Пѣ́снь и҃. І҆рмо́съ:</red></p>
<p><red>Б</red>г҃оглаго́ливїи ѻ҆́троцы, въ пещѝ со ѻ҆гне́мъ пла́мень попира́юще, поѧ́хꙋ: благослови́те, дѣла̀ гдⷭ҇нѧ, гдⷭ҇а.</p>
<p><red>Х</red>ва́лѧщагосѧ ѕмі́ѧ въ ѕло́бѣ, смири́всѧ ѡ҆ гдⷭ҇ѣ, ѻ҆́ч҃е, смири́лъ є҆сѝ, вопїѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>В</red>о глꙋбо́цѣй тѧ̀ ста́рости, въ нестарѣ́ющихсѧ поко́йныхъ мѣ́стѣхъ зижди́тель вселѝ, свѧще́нный ѻ҆́ч҃е, мꙋ́ченикѡвъ ᲂу҆краше́нїе.</p>
<p><red>Ж</red>итїѐ равноа́гг҃льно и҆мѣ́ѧ, со а҆́гг҃лы влⷣки твоегѡ̀ престо́лꙋ ны́нѣ предстои́ши, вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>К</red>ра́снаѧ дв҃о ꙗ҆ви́ласѧ є҆сѝ, прекра́сное сло́во поро́ждши, є҆мꙋ́же пое́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>П</red>роѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ спасе́нїе, пѣ́сньми немо́лчными велича́емъ.</p>
<p><red>И҆</red>спра́вилъ є҆сѝ ста́до хрⷭ҇то́во къ бжⷭ҇твєннымъ приста́нищємъ: невре́дно соблю́дъ є҆̀ ѿ бꙋ́ри сопроти́вныѧ, <anchor type="page" number="70"/> ꙗ҆́кѡ преизрѧ́денъ ст҃и́тель, и҆ бжⷭ҇твенныхъ, ѻ҆́ч҃е, и҆спо́лнитель, мꙋ́дре, повелѣ́нїй.</p>
<p><red>Ꙗ҆́</red>кѡ сщ҃еннодѣ́йственникъ чи́стъ, ꙗ҆́кѡ мꙋ́ченикъ до́бль, ꙗ҆́кѡ чꙋдодѣ́йственникъ чꙋ́денъ, ꙗ҆́кѡ бж҃е́ственныхъ словопи́сецъ, ꙗ҆́кѡ вѣ́ры непоколеби́мь сто́лпъ, сла́вꙋ вѣ́чнꙋю, ѻ҆́ч҃е, ᲂу҆лꙋчи́лъ є҆сѝ.</p>
<p><red>Н</red>а сꙋди́щи под̾е́мъ мнѡ́ги трꙋды̀ и҆ болѣ̑зни, къ неболѣ́зненнѣй и҆ бжⷭ҇твеннѣй жи́зни ра́дꙋѧсѧ преше́лъ є҆сѝ, ѡ҆боже́нїемъ ны́нѣ чи́стѡ прича́щсѧ, мꙋ́чениче досточꙋ́дне дѡроѳе́е.</p>
<p><red>Б</red>г҃оза́рнаѧ па́мѧть твоѧ̀ возсїѧ̀ мі́рꙋ, ѡ҆зарѧ́ющи вѣ̑рныѧ лꙋча́ми дарова́нїй: ю҆́же сла́вѧщыѧ ѻ҆́бщники ны̀ покажѝ, ѻ҆́ч҃е, въ тебѣ̀ бж҃е́ственныѧ свѣ́тлости.</p>
<p><red>Бг҃оро́диченъ:</red></p>
<p><red>Н</red>осѧ́щи хрⷭ҇та̀ на рꙋка́хъ, носѧ́щаго всѧ̑ ма́нїемъ бж҃е́ственнымъ, чⷭ҇таѧ, того̀ при́снѡ молѝ, рꙋ́къ на́шихъ воздѣѧ̑нїѧ и҆спра́вити, ꙗ҆́кѡ ѳѷмїа́мъ предъ лице́мъ є҆гѡ̀.</p>
</document>
