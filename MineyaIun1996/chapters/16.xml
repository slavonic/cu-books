<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="213"/><red>Мѣ́сѧца тогѡ́же въ ѕ҃і-й де́нь.</red></p>
<p><red>Ст҃а́гѡ и҆ чꙋдотво́рца тѵ́хѡна а҆маѳꙋ́нтскагѡ.</red></p>
<p><red>Стїхи̑ры, гла́съ и҃. Подо́бенъ:</red> <red>Ч</red>то̀ вы̀ нарече́мъ:</p>
<p><red>И҆</red>мѣ́ѧ житїѐ равноа́гг҃льное, ꙳ ѿложе́нїемъ сласте́й ꙳ сосꙋ́дъ показа́лсѧ є҆сѝ бж҃їй. ꙳ Сегѡ̀ ра́ди тѧ̀, мꙋ́дре, ꙳ ст҃и́телѧ лю́демъ бж҃е́ственна ꙳ досто́йнѡ поставлѧ́етъ, ꙳ и҆ <anchor type="page" number="214"/> сто́лпъ, и҆ ᲂу҆твержде́нїе вѣ́ры, тѵ́хѡне, ꙳ показꙋ́етъ, бг҃одохнове́нне, ꙳ на вода́хъ правосла́вїѧ пасꙋ́ща, ꙳ твоѐ ста́до, свѧще́нне.</p>
<p><red>Б</red>ж҃е́ственнагѡ и҆спо́лненъ ра́зꙋма, ꙳ ста́да ꙗ҆ви́лсѧ є҆сѝ слове́снагѡ, ꙳ сїѐ воспитава́ѧ благочести́внѡ ꙳ на ѕла́цѣ и҆́стинныхъ ᲂу҆че́нїй, ꙳ всемꙋ́дръ па́стырь. ꙳ тѣ́мже твоѐ ст҃о́е ны́нѣ торжество̀ почита́емъ, ꙳ просла́вльшаго тѧ̀ гдⷭ҇а велегла́снѡ сла́вѧще:  ꙳ тѵ́хѡне бг҃омꙋ́дре, всебл҃же́нне, молѝ, спасти́сѧ дꙋша́мъ на́шымъ.</p>
<p><red>Ч</red>ꙋдесы̀ бг҃ъ тѧ̀ просла́ви, ꙳ сла́вѧй, ѻ҆́ч҃е, сла́вѧщихъ є҆го̀ при́снѡ, ꙳ во вре́мѧ бо честны́ѧ ꙳ и҆ бж҃е́ственныѧ па́мѧти твоеѧ̀, мꙋ́дре, ꙳ зри́тсѧ гре́знъ зрѣ́лъ сꙋ́щь ꙳ пою́щымъ пресла́вное чꙋ́до: ꙳ ѿ негѡ́же вѣ́рнїи причаща́ющесѧ, ꙳ ѡ҆свѧще́нїе и҆ по́льзꙋ прїе́млютъ,  ꙳ досто́йнѡ тѧ̀ сла́вѧщїи.</p>
<p><red>И҆́ны стїхи̑ры бцⷣы, гла́съ и҆ подо́бенъ то́йже:</red></p>
<p><red>С</red>тра́нное та́инство, чⷭ҇таѧ, ꙳ безсѣ́меннагѡ твоегѡ̀ ржⷭ҇тва̀, дв҃о, и҆ ᲂу҆жа́сно, ꙳ превосходѧ̀ вели́чествомъ ꙳ всѧ́кꙋ мы́сль человѣ́чꙋ. ꙳ Є҆го́же бо не терпѧ́тъ зрѣ́ти многоѻчи́тїи, и҆ всѝ чи́ны ст҃ы́хъ а҆́гг҃лъ боѧ́тсѧ, на́мъ пло́тїю породила̀ є҆сѝ, ꙳ не ѿстꙋ́пльша же ѻ҆́ч҃а сꙋщества̀, ꙳ сла́вимъ ро́ждшꙋю тѧ̀, бг҃оневѣ́сто.</p>
<p><red>К</red>омꙋ̀ ᲂу҆подо́биласѧ є҆сѝ, ѻ҆каѧ́ннаѧ, ꙳ къ покаѧ́нїю ника́коже возни́чꙋщи, дꙋшѐ, ꙳ и҆ ѻ҆гнѧ̀ не ᲂу҆жаса́ешисѧ ѕлы́хъ ждꙋ́щагѡ; ꙳ воста́ни, и҆ є҆ди́нꙋ къ застꙋпле́нїю ꙳ ско́рꙋю призовѝ, и҆ возопі́й: ꙳ дв҃о мт҃и, ꙳ молѝ твоего̀ сн҃а, ꙳ и҆ бг҃а на́шего, ꙳ и҆зба́вити мѧ̀ сѣ́тей льсти́вагѡ.</p>
<p><red>В</red>сѣ́хъ застꙋпле́нїе, влⷣчце, ꙳ пꙋчи́ною преклоне́на мѧ̀ те́мною, ꙳ и҆ лю́тѣ жите́йскимъ треволне́нїемъ ꙳ потоплѧ́емомꙋ мнѣ̀ при́снѡ, ꙳ ка́плю ми́лости твоеѧ̀ низпослѝ, ꙳ и҆ рꙋ́кꙋ по́мощи твоеѧ̀ пода́ждь мѝ, ꙳ и҆ ча́сти <anchor type="page" number="215"/> сподо́би мѧ̀ ꙳ и҆збра́нныхъ и҆ пра́ведныхъ, ꙳ ꙗ҆́кѡ бе́зднꙋ ро́ждшаѧ чл҃вѣколю́бца.</p>
<p><red>Сла́ва, и҆ ны́нѣ, бг҃оро́диченъ, подо́бенъ то́йже:</red></p>
<p><red>Ѻ҆́</red>гнь ро́ждши нестерпи́мый, ꙳ попалѧ́ющъ грѣхѝ,  ꙳ и҆ ѡ҆роша́ющъ вѣ̑рныѧ, ꙳ вє́щнаѧ безмѣ́рныхъ мои́хъ, ꙳ пренепоро́чнаѧ чⷭ҇таѧ, согрѣше́нїй ꙳ попалѝ моли́твами твои́ми, ꙳ и҆ росо́ю и҆ста́ѧвшꙋю страстьмѝ дꙋ́шꙋ мою̀ прохладѝ, ꙳ ꙗ҆́кѡ да твою̀ велегла́снѡ ꙳ ми́лость и҆ си́лꙋ велича́ю, ра́бъ тво́й.</p>
<p><red>Крⷭ҇тобг҃оро́диченъ. Подо́бенъ: то́йже:</red></p>
<p><red>А҆́</red>гница, а҆́гнца ꙗ҆́кѡ ви́дѣ ꙳ на дре́вѣ просте́рта во́лею крⷭ҇тнѣмъ, ꙳ вопїѧ́ше мт҃рски, ꙳ болѣ́знꙋющи съ пла́чемъ: ꙳ сн҃е мо́й, ꙳ что̀ стра́нное сїѐ видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ꙳ ка́кѡ ᲂу҆мерщвлѧ́ешисѧ, долготерпѣли́ве, ꙳ зємны́мъ подаѧ̀ воскресе́нїе; ꙳ сла́влю твоѐ мно́гое, бж҃е мо́й, снизхожде́нїе.</p>
<p><red>Тропа́рь, гла́съ а҃.</red></p>
<p><red>П</red>ꙋсты́нный жи́тель, и҆ въ тѣлесѝ а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ тѵ́хѡне: посто́мъ, бдѣ́нїемъ, моли́твою, нбⷭ҇наѧ дарѡва́нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою притека́ющихъ тѝ. сла́ва да́вшемꙋ тебѣ̀ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.</p>
<p><red>На ᲂу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на д҃.</red></p>
<p><red>Творе́нїе Ѳеофа́ново.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>К</red>олесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆ раздѣли́въ мо́ре, і҆и҃лѧ же бѣглеца̀, пѣшехо́дца, спасѐ, пѣ́снь бг҃ови воспѣва́юща.</p>
<p><red>В</red>идѣ̑нїи па́че ᲂу҆ма̀ и҆сполнѧ́емь, тѵ́хѡне блаже́нне, и҆ ѿтꙋ́дꙋ бж҃е́ственныѧ зарѝ насыща́ѧсѧ, пода́ждь пою́щымъ <anchor type="page" number="216"/> тѧ̀ благода́тный гла́съ: и҆́мже ꙗ҆ви́мсѧ досто́йни твоѧ̑ добродѣ́тєли повѣ́дати.</p>
<p><red>П</red>рїе́мсѧ пꙋтѝ лꙋ́чшагѡ ѿ ю҆́ности, всѐ прароди́тельное и҆мѣ́нїе, ꙗ҆́коже пра́хъ ми́мѡ те́клъ є҆сѝ, и҆ ни́щымъ разда́въ, воздаѧ́нїе ѡ҆брѣ́лъ є҆сѝ стори́цею, глаго́лѡмъ, бл҃же́нне, вѣ́ровавъ гдⷭ҇а твоегѡ̀.</p>
<p><red>И҆́</red>же въ вы́шнихъ почива́ѧй, и҆ се́рдце твоѐ добродѣ́телей до́мъ ѡ҆брѣ́тъ, всели́сѧ, и҆ въ тебѣ̀ ᲂу҆поко́исѧ, со ѻ҆ц҃е́мъ бо, ꙗ҆́коже речѐ, ѻ҆би́тель въ тебѣ̀ сотворѝ, пред̾ѡчище́нꙋ дх҃омъ.</p>
<p><red>Бг҃оро́диченъ:</red></p>
<p><red>Б</red>г҃ъ чл҃вѣ́къ бы́сть, и҆зъ ᲂу҆тро́бы твоеѧ̀, пречⷭ҇таѧ, и҆ дв҃ꙋ па́ки тѧ̀ по ржⷭ҇твѣ̀ сохранѝ: є҆стество́ же ѡ҆божи́въ, є҆́же подо́бїю сопроти́внѡ, дадѐ пе́рвое достоѧ́нїе.</p>
<p><red>Пѣ́снь г҃. І҆рмо́съ:</red></p>
<p><red>Оу҆</red>твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ᲂу҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче.</p>
<p><red>З</red>ла́то и҆ сребро̀ ꙗ҆́коже зе́млю попира́емꙋю вмѣни́лъ є҆сѝ, и҆ ꙗ҆́кѡ ᲂу҆ме́ты мїрскꙋ́ю сла́вꙋ: неꙋкло́ннѡ бо тво́й ᲂу҆́мъ возве́лъ є҆сѝ къ нетлѣ̑ннымъ, ꙗ҆̀же и҆ полꙋчи́въ, всели́лсѧ є҆сѝ, тѵ́хѡне бг҃омꙋ́дре, пребога́те.</p>
<p><red>Ꙗ҆́</red>кѡ да лꙋ́чшꙋю жи́знь, и҆ вѣ́чнѡ пребыва́ющꙋю полꙋчи́ши, свѧще́нный тѵ́хѡне, преѡби́дѣлъ є҆сѝ жи́знь тлѣ́ннꙋю, мꙋ́чениче, произволе́нїемъ всѣ́мъ дѣ́лꙋ са́мъ себѐ вда́въ.</p>
<p><red>С</red>тоѧ́лъ є҆сѝ на сꙋди́щи и҆ногда̀ мꙋчи́тельстѣ, и҆сповѣ́даѧ хрⷭ҇та̀ цр҃ѧ̀ со дерзнове́нїемъ, не ᲂу҆жаса́ѧсѧ ра́нъ, ни сме́рти, чꙋ́дне, врагѝ вспѧ́ть твои́ми глагѡ́лы ᲂу҆лови́лъ є҆сѝ.</p>
<p><red>Бг҃оро́диченъ:</red></p>
<p><red>Н</red>е ѿри́нꙋлъ є҆сѝ, хрⷭ҇тѐ, ѡ҆блещи́сѧ въ смердѧ́щаго, и҆ дале́че тебє̀ бы́вша грѣхо́мъ: но ѿ ложе́снъ прїе́мъ <anchor type="page" number="217"/> дв҃и́ческихъ нищетꙋ̀ мою̀, бг҃отвори́ши и҆ спаса́еши за мно́гꙋю бл҃гость.</p>
<p><red>Сѣда́ленъ, гла́съ д҃. Подо́бенъ:</red> <red>С</red>ко́рѡ предварѝ:</p>
<p><red>Оу҆</red>лꙋчи́ти жела́ѧ вѣ́чнꙋю жи́знь, ѿ страсте́й ѡ҆чи́стилъ є҆сѝ твою̀ дꙋ́шꙋ вои́стиннꙋ, бг҃омꙋ́дре ѻ҆́ч҃е на́шъ. тѣ́мже свѧще́нїѧ прїѧ́лъ є҆сѝ зарю̀, дарова̑нїѧ и҆сцѣле́нїй и҆злива́еши вѣ́рою къ покро́вꙋ твоемꙋ̀ притека́ющымъ, тѵ́хѡне бл҃же́нне.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Є҆</red>ди́на ро́ждшаѧ творца̀ всемꙋ̀, є҆ди́на ᲂу҆краси́вшаѧ человѣ́чество ржⷭ҇тво́мъ твои́мъ, бг҃оневѣ́сто, и҆зба́ви мѧ̀ ѡ҆ сѣ́ти льсти́вагѡ врага̀, поста́ви мѧ̀ на ка́мени хрⷭ҇то́выхъ хотѣ́нїй, того̀ молѧ́щи прилѣ́жнѡ, є҆го́же воплоти́ла є҆сѝ.</p>
<p><red>Крⷭ҇тобг҃оро́диченъ:</red></p>
<p><red>Д</red>в҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же, бл҃гослове́ннаѧ, молѧ́щи не преста́й, проще́нїе прегрѣше́нїй на́мъ дарова́ти.</p>
<p><red>Пѣ́снь д҃. І҆рмо́съ:</red></p>
<p><red>Т</red>ы̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.</p>
<p><red>П</red>рїе́мъ, ѻ҆́ч҃е, крѣ́пость дх҃а, непобѣди́мь ꙗ҆ви́лсѧ є҆сѝ и҆ неꙋтоли́мь: ᲂу҆крѣплѧ́еши ꙗ҆́коже воево́да во́ины, ко ᲂу҆стремле́нїю призыва́ѧ. тѣ́мже и҆ безъ кро́ве твою̀ побѣ́дꙋ поста́вль, мꙋче́нїѧ вѣне́цъ прїѧ́лъ є҆сѝ.</p>
<p><red>Ѡ҆</red>свѧ́щсѧ, тѵ́хѡне, бг҃ꙋ, соверша́ѧ сщ҃є́нныѧ зако́ны, пожи́лъ є҆сѝ, а҆ не ꙗ҆́коже наѧ́тый па́стырь, но по ста́дѣ дꙋ́шꙋ твою̀ полага́ѧ. тѣ́мже во́лки ᲂу҆би́въ, къ па́жити живоно́снѣй хрⷭ҇то́во наста́вилъ є҆сѝ ста́до.</p>
<p><red>Т</red>вою̀ чⷭ҇тнꙋ́ю вои́стиннꙋ почита́етъ па́мѧть кѵ́прскїй <anchor type="page" number="218"/> ѻ҆́стровъ, ликꙋ́ѧ со все́ю земле́ю. И҆ є҆́же въ не́мъ и҆злїѧ́нїемъ чꙋде́съ повѣ́даѧ, приложѝ къ видѣ́нїю ны́нѣ є҆дина́че зрѣ́ти хотѧ́щымъ са́дъ пресла́внагѡ прозѧбе́нїѧ.</p>
<p><red>Бг҃оро́диченъ:</red></p>
<p><red>С</red>вѣ́тъ ѿ свѣ́та просїѧ́въ безлѣ́тнѡ, сн҃е ѻ҆ч҃ь, въ послѣ̑днѧѧ ѿ ложе́снъ проше́лъ є҆сѝ дв҃и́ческихъ, всего̀ а҆да́ма дре́вле ᲂу҆мерщвле́ннаго собо́ю и҆справлѧ́ѧ. тѣ́мже твою̀ мт҃рь бцⷣꙋ вои́стиннꙋ чтꙋ́ще вѣ́рнїи проповѣ́даемъ.</p>
<p><red>Пѣ́снь є҃. І҆рмо́съ:</red></p>
<p><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</p>
<p><red>И҆́</red>стиннагѡ видѣ́нїѧ, сла́вне, бы́въ, тѵ́хѡне, и҆спо́лненъ, тщі́ѧ мꙋ́дрости рача́щыѧ ѡ҆бличи́лъ є҆сѝ, де́мѡнскꙋю пре́лесть ѿгонѧ̀, и҆ ба̑сни всѧ̑, и҆ кѵ̑прскаѧ дѣла̀ мє́рзскаѧ.</p>
<p><red>Ч</red>и́сто житїѐ и҆мѣ́ѧ, є҆́же па́че ᲂу҆ма̀ дѣ́лы соверша́ѧ. всеѡсщ҃е́ннымъ ѻ҆́бразомъ трапе́зѣ бж҃е́ственнѣй предста̀, хрⷭ҇то́вѣ. тѣ́мже моли́твами твои́ми, бг҃омꙋ́дре тѵ́хѡне, дє́мѡнскїѧ хра́мы ѡ҆прове́рглъ є҆сѝ.</p>
<p><red>Р</red>аспѧ́тсѧ ꙗ҆́коже па́ѵелъ мі́рꙋ, и҆ мі́ръ распѧ̀, пребога́те, себѣ̀, не жи́лъ є҆сѝ пло́ти, но бг҃ꙋ и҆ дх҃ꙋ, бг҃оно́се тѵ́хѡне. тѣ́мже ᲂу҆лꙋчи́лъ, и҆́хже жела́лъ є҆сѝ: и҆ на́съ твои́хъ рабѡ́въ помѧнѝ.</p>
<p><red>Бг҃оро́диченъ:</red></p>
<p><red>Н</red>еискꙋсобра́чнаѧ ꙗ҆ви́ласѧ є҆сѝ, мт҃и, свѣтлѣ́йши со́лнца: кто́ бо ѿ вѣ́ка слы́ша дв҃ꙋ доѧ́щꙋ; на тебѣ́ же всѧ̑ бг҃олѣ́пнѡ, дв҃о мт҃и, ᲂу҆стро́ишасѧ, ро́ждшей зижди́телѧ твоего̀.</p>
<p><red>Пѣ́снь ѕ҃. І҆рмо́съ:</red></p>
<p><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ моегѡ̀.</p>
<p><red>Д</red>е́мѡнское сплете́нїе ѿ твоегѡ̀ ста́да ѿгонѧ̀, чꙋ́дне, <anchor type="page" number="219"/> и҆ і҆́дѡльскꙋю прогонѧ̀ ле́сть многобо́жнꙋю, стра́шенъ показа́лсѧ є҆сѝ сопроти̑внымъ, бг҃оглаго́ливе тѵ́хѡне премꙋ́дре.</p>
<p><red>П</red>росла́ви тѧ̀ бг҃ъ, и҆́же тобо́ю просла́вленный, въ зна́менїихъ стра́шна, въ чꙋдесѣ́хъ вели́ка на́мъ дарова́въ, бг҃оно́се тѵ́хѡне, вѣ́рнѡ тѧ̀ блажа́щымъ.</p>
<p><red>Ѡ҆</red>свѧти́лъ є҆сѝ твою̀, мꙋ́дре, жи́въ честнꙋ́ю зе́млю, и҆ преше́дъ ѿ неѧ̀ ко прїѧ́тїю нбⷭ҇номꙋ, чꙋдесы̀ просла́вилъ є҆сѝ пресла́вными, тѵ́хѡне, влⷣцѣ дрꙋ́же и҆́скреннїй.</p>
<p><red>Бг҃оро́диченъ:</red></p>
<p><red>Оу҆</red>мерщвле́нїѧ мѝ пло́дъ, и҆́же дре́вле є҆стество́мъ въ раѝ, жи́зни же ты̀ пло́дъ, бжⷭ҇твенный ра́й, бцⷣе, процвѣла̀ є҆сѝ: и҆́мже пита́ѧсѧ, не ктомꙋ̀ сме́рти порабоще́нъ бꙋ́дꙋ.</p>
<p><red>Конда́къ, гла́съ г҃. Подо́бенъ:</red> <red>Д</red>в҃а дне́сь:</p>
<p><red>В</red>ъ по́стничествѣ, свѧ́те, бг҃олюбе́зномъ пребы́въ, ᲂу҆тѣ́шителевꙋ си́лꙋ съ высоты̀ прїѧ́лъ є҆сѝ, і҆́дѡлъ низложи́ти пре́лєсти, лю́ди же спастѝ, де́мѡны ѿгна́ти, недꙋ́ги и҆сцѣлѧ́ти. сегѡ̀ ра́ди почита́емъ тѧ̀ ꙗ҆́кѡ бж҃їѧ дрꙋ́га, тѵ́хѡне блаже́нне.</p>
<p><red>Пѣ́снь з҃. І҆рмо́съ:</red></p>
<p><red>Х</red>алде́йскаѧ пе́щь ѻ҆гне́мъ распала́емаѧ, ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ:</p>
<p><red>Оу҆</red>ста̀ бжⷭ҇твєннаѧ бы́въ, человѣ́ки ѿ недосто́инства ты̀ достѡ́йны содѣ́лалъ є҆сѝ, многочꙋ́дне тѵ́хѡне. тѣ́мже тѧ̀ хрⷭ҇то́съ чꙋдесы̀ и҆ по кончи́нѣ вои́стиннꙋ просла́ви.</p>
<p><red>В</red>ъ жела́нїи бы́въ ѻ҆́нѣхъ наде́ждъ, всегѡ̀ мїрска́гѡ, ѻ҆́ч҃е, пристра́стїѧ мꙋ́дрѣ ѿре́клсѧ є҆сѝ. тѣ́мже и҆ провозвѣсти́лъ є҆сѝ, ꙗ҆́коже прⷪ҇ро́къ, мꙋ́дре тѵ́хѡне, твою̀ кончи́нꙋ.</p>
<p><red>С</red>оше́дшесѧ празднолю́бцы, та́йными видѣ̑нїи кѵ́пръ про́йдемъ, и҆ са́да дѣ́ланїе пресла́вно ви́димъ, ѿ негѡ́же мі́ръ ѡ҆б̾е́млетъ чи́сто спасе́нїе.</p>
<p><red>Бг҃оро́диченъ:</red></p>
<p><red>П</red>ло́дъ чре́ва твоегѡ̀, бцⷣе дв҃о, ѻ҆́нагѡ прича́щшымсѧ <anchor type="page" number="220"/> безсме́ртїе и҆сточа́етъ: є҆́ѵинъ бо до́лгъ ты̀ разрѣши́ла є҆сѝ, бг҃а ро́ждши.</p>
<p><red>Пѣ́снь и҃. І҆рмо́съ:</red></p>
<p><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>С</red>вѧще́ннѣйшꙋ и҆стка́лъ є҆сѝ ѻ҆де́ждꙋ твою̀, прехва́льне тѵ́хѡне, добродѣ́телей ᲂу҆кра́шь добро́тами: тѣ́мже и҆ ꙗ҆вле́нїе ꙗ҆́коже ѿ бл҃гово́нїѧ сказꙋ́ѧ твою̀ кончи́нꙋ, сꙋ́щымъ ѻ҆́крестъ тебє̀ провозвѣща́ѧ, сла́вити сп҃са ᲂу҆строѧ́лъ є҆сѝ, блаже́нне, хрⷭ҇та̀ превозноси́те во вѣ́ки.</p>
<p><red>З</red>ако́нъ тѣлесѐ забы́въ, ꙗ҆́коже безпло́тенъ те́клъ є҆сѝ, и҆дѣ́же вѣне́цъ тебѣ̀ вы́шнѧгѡ зва́нїѧ, бг҃омꙋ́дре, ᲂу҆гото́васѧ: не бо̀ пло́ти и҆ кро́ви, тѵ́хѡне, ѡ҆бѣща́лсѧ є҆сѝ пожи́ти, тѣ́мже добрѡ́ты зри́ши хрⷭ҇то́ва црⷭ҇тва, съ ни́мъ црⷭ҇твꙋѧ во всѧ̑ вѣ́ки.</p>
<p><red>П</red>обѣдоно́сецъ бы́лъ є҆сѝ на всѧ̑ врагѝ хрⷭ҇тѡ́вы, со́вѣстнымъ мꙋче́нїемъ держа́лсѧ є҆сѝ, и҆ нра́вомъ жрѧ̀ себѐ во́льнымъ, тѵ́хѡне мꙋ́дре, пред̾ всѣ́ми бо мꙋчи́тели вопїѧ́лъ є҆сѝ: хрⷭ҇то́съ бг҃ъ є҆́сть, и҆ богѡ́въ лжеиме́нныхъ па́мѧть да поги́бнетъ во вѣ́ки.</p>
<p><red>Бг҃оро́диченъ:</red></p>
<p><red>П</red>рест҃а́ѧ влⷣчце, мі́рꙋ помо́щнице, ско́рбныхъ крѣ́пкое прибѣ́жище, є҆ди́на застꙋ́пнице сꙋ́щихъ въ нꙋ́ждахъ рабѡ́въ твои́хъ, твоѐ достоѧ́нїе и҆змѝ ѿ бѣ́дъ и҆ скорбе́й разли́чныхъ, да вѣ́рою вопїе́мъ: ра́дꙋйсѧ, мі́ра ра́досте и҆ спасе́нїе.</p>
<p><red>Пѣ́снь ѳ҃. І҆рмо́съ:</red></p>
<p><red>Оу҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнїи, велича́емъ.</p>
<p><red>П</red>ѣ́нїе тебѣ̀, тѵ́хѡне, сщ҃е́нно ѿ ᲂу҆сте́нъ недосто́йныхъ приноси́мо прїимѝ, воздаѧ́нїе подава́ѧ, грѣхѡ́въ <anchor type="page" number="221"/> и҆збавле́нїе, моли́твами твои́ми къ бг҃ꙋ: хода́таѧ бо тѧ̀ всѝ предлага́емъ, чтꙋ́щїи твою̀ вѣ́рнѡ па́мѧть.</p>
<p><red>П</red>ома́за тѧ̀ дх҃ъ чи́стый и҆ прест҃ы́й є҆ле́емъ ра́дости, пресла́вне, дарова́нїй мно́жествомъ ᲂу҆красѝ, и҆ ца́рствовати съ ни́мъ сла́внѡ сподо́бисѧ, тѵ́хѡне всеѡсвѧще́нне, свѧще́нникѡвъ ᲂу҆добре́нїе и҆ похвала̀.</p>
<p><red>Ѽ</red> твои́хъ, тѵ́хѡне свѧще́нне, бл҃года́ти чꙋде́съ! не мо́жетъ сказа́ти ѧ҆зы́къ человѣ́чь ви́димое: ѿ невла́жна бо прозѧбе́нїѧ ло́знагѡ пе́рвѣе, ны́нѣ ско́рымъ манове́нїемъ, пресла́внѡ твори́тъ гре́знъ зрѣ́лъ.</p>
<p><red>П</red>обѣ̑ды мнѣ̀ на стра̑сти моли́твами твои́ми пода́ждь, молю́сѧ, и҆ сподо́би ᲂу҆лꙋчи́ти мѧ̀, тѵ́хѡне, человѣколю́бїѧ бж҃їѧ, и҆ благи́хъ наслажде́нїѧ, и҆ красоты̀ є҆гѡ̀ прїѧ́ти, любо́вїю те́плѣ бл҃жа́щаго.</p>
<p><red>Бг҃оро́диченъ:</red></p>
<p><red>С</red>паси́ мѧ, мт҃и бж҃їѧ, ꙗ҆́же мі́рови спасе́нїе ро́ждшаѧ, моли́твами твои́ми, ѿ многоѻбра́зныхъ находѧ́щихъ мѝ, и҆ многоплете́нныхъ и҆скꙋше́нїй: на тѧ́ бо наде́ждꙋ спасе́нїѧ моегѡ̀ возложи́хъ вѣ́рнѡ ра́бъ тво́й.</p>
</document>
