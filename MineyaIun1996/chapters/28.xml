<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="415"/>
<p><red>Мѣ́сѧца тогѡ́же въ к҃и-й де́нь.</red></p>
<p><red>Пренесе́нїе моще́й ст҃ы́хъ и҆ чꙋдотво́рцєвъ безсребрє́нникъ, кѵ́ра и҆ і҆ѡа́нна:</red></p>
<p><red>И҆ па́мѧть прпⷣбныхъ ѻ҆тє́цъ, се́ргїа и҆ ге́рмана, валаа́мскихъ чꙋдотво́рцѡвъ.</red></p>
<p><red>С</red>лꙋ́жба и҆́хъ пи́сана въ приложе́нїи.</p>
<p><red>Стїхи̑ры на ѕ҃, гла́съ д҃ Подо́бенъ:</red> <red>Ꙗ҆́</red>кѡ до́блѧ:</p>
<p><red>Д</red>во́ицꙋ почти́мъ ꙳ мꙋ́чєникъ пѣ́сньми, ꙳ трⷪ҇ческꙋю и҆мꙋ́щꙋ свѣ́тлость, ꙳ ѡ҆снова́нїе вѣ́ры, ꙳ цвѣ́ты дыха́ющыѧ ꙳ благово́нїе и҆́стинно ꙳ хрⷭ҇то́ва разꙋмѣ́нїѧ, ꙳ кѵ́ра всѝ и҆ съ ни́мъ вели́каго і҆ѡа́нна, ꙳ ꙗ҆́кѡ молѧ́щыѧсѧ непреста́ннѡ ѡ҆ на́съ ко гдⷭ҇ꙋ.</p>
<p><red>Ж</red>итїѧ̀ свѣ́тлостїю, ꙳ и҆ посто́мъ просїѧ́лъ є҆сѝ, ꙳ и҆ страда́нїемъ по́слѣжде ꙳ ᲂу҆краси́лъ є҆сѝ твою̀ дꙋ́шꙋ, кѵ́ре сла́вне, ꙳ во́инство же ѡ҆ста́вилъ є҆сѝ земно́е, ꙳ мꙋ́дре і҆ѡа́нне, ꙳ и҆ ѡ҆брѣ́лъ є҆сѝ нбⷭ҇ное, ꙳ молѧ́ще ѻ҆́ба сп҃са, ꙳ ѡ҆ блажа́щихъ ва́шꙋ па́мѧть, бл҃же́ннїи.</p>
<p><red>В</red>ра́чеве показа́стесѧ немощны̑мъ, бл҃же́ннїи, ꙳ и҆ свѣти́льницы незаходи́мїи ꙳ бжⷭ҇твенныѧ вѣ́ры, ꙳ и҆сповѣ́данїѧ соглаго́льницы, ꙳ мꙋ́ченикѡмъ соприча̑стницы, ꙳ вѣнцы̀ вои́стиннꙋ ѿ хрⷭ҇та̀ прїи́мше, ꙳ кѵ́ре сла́вне и҆ мꙋ́дре і҆ѡа́нне, непреста́ннѡ моли́те сп҃са ꙳ ѡ҆ и҆̀же вѣ́рою пою́щихъ ва́съ.</p>
<p><red>Сла́ва, гла́съ и҃:</red></p>
<p><red>Д</red>во́ица мч҃никъ дне́сь возсїѧ̀ на́мъ, дꙋшє́вныѧ болѣ̑зни на́шѧ и҆сцѣлѧ́юща, кѵ́ръ и҆ і҆ѡа́ннъ чꙋдодѣ́йственнїи: ѻ҆́въ ᲂу҆́бѡ равноа́гг҃льное ѡ҆блобыза́въ є҆ди́нственное житїѐ, да́же до конца̀ пожи́въ, кро́вїю мч҃ническою <anchor type="page" number="416"/> присвоѧ́етсѧ хрⷭ҇тꙋ̀: ѻ҆́въ же въ во́инскихъ просїѧ́въ сосло́вїихъ, нбⷭ҇нымъ воинствосло́вїѧмъ градописꙋ́етсѧ. тѣ́мже и҆ въ па́мѧть и҆́хъ и҆сцѣлє́нїѧ подава́ютъ вѣ́рою соверша́ющымъ, молѧ́щесѧ ѡ҆ дꙋша́хъ на́шихъ.</p>
<p><red>Крⷭ҇тобг҃оро́диченъ. Подо́бенъ: Ѽ</red> пресла́внагѡ чꙋдесѐ!</p>
<p><red>Н</red>е терплю̀, ча́до, ви́дѧщи тѧ̀ ꙳ на дре́вѣ ᲂу҆снꙋ́вша, бо́дрость всѣ̑мъ подаю́щаго: ꙳ ꙗ҆́кѡ да дре́вле престꙋпле́нїѧ плодо́мъ, ꙳ сно́мъ поги́бельнымъ ᲂу҆снꙋ́вшымъ, ꙳ бжⷭ҇твеннꙋю и҆ спаси́тельнꙋю ꙳ бо́дрость пода́си, ꙳ дв҃а глаго́лаше пла́чꙋщисѧ, ꙳ ю҆́же велича́емъ.</p>
<p><red>На стїхо́внѣ ѻ҆ктѡ́иха. Сла́ва, гла́съ в҃:</red></p>
<p><red>П</red>рїиди́те, вѣ́рныхъ сосло́вїе дне́сь, пѣ́сньми вѣнча́емъ кѵ́ра со і҆ѡа́нномъ, ра̑ла благода̑тнаѧ, и҆ да́тели просѧ́щымъ незави́стны: многоѻбра́знѣ бо всѣ̑мъ ꙗ҆ви́шасѧ вра́чеве пресвѣ́тлїи. тѣ́мже и҆ мо́лѧтъ ѡ҆ дꙋша́хъ на́шихъ.</p>
<p><red>Крⷭ҇тобогоро́диченъ. Подо́бенъ:</red> <red>Є҆</red>гда̀ ѿ дре́ва:</p>
<p><red>Є҆</red>гда̀ нескве́рнаѧ а҆́гница ви́дѣ своего̀ а҆́гнца, на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи гл҃го́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀, что̀ сїѐ сотвори́лъ є҆сѝ, и҆зба́вителю всѧ́ческихъ; ѻ҆ба́че воспѣва́ю и҆ сла́влю твою̀, ю҆́же па́че ᲂу҆ма̀ и҆ сло́ва, кра́йнюю бл҃гость, чл҃вѣколю́бче.</p>
<p><red>Тропа́рь, гла́съ є҃:</red></p>
<p><red>Ч</red>ꙋдеса̀ ст҃ы́хъ твои́хъ мч҃никъ, стѣ́нꙋ неѡбори́мꙋ на́мъ дарова́вый, хрⷭ҇тѐ бж҃е. тѣ́хъ моли́твами совѣ́ты ꙗ҆зы́кѡвъ разорѝ, ѻ҆те́чество на́ше ᲂу҆крѣпѝ, ꙗ҆́кѡ є҆ди́нъ бл҃гъ и҆ человѣколю́бецъ.</p>
<p><red>На ᲂу҆́трени ѻ҆́ба канѡ́на ѻ҆ктѡ́иха: и҆ ст҃ы́хъ канѡ́нъ на ѕ҃.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>И҆</red>стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ сꙋ́шею наста́вльшемꙋ, пои́мъ хрⷭ҇тꙋ̀, ꙗ҆́кѡ просла́висѧ во вѣ́ки. <anchor type="page" number="417"/></p>
<p><red>П</red>оказа́вшемꙋ въ мі́рѣ чꙋдотво́рцы и҆ врачѝ, кѵ́ра честна́го и҆ і҆ѡа́нна мꙋ́ченика, всѣ̑мъ цѣлѧ́щѧ стра̑сти бл҃года́тїю, воспое́мъ вѣ́рнїи, и҆ мч҃никѡвъ почти́мъ па́мѧть.</p>
<p><red>Ѿ</red>ве́ргшесѧ ны́нѣшнихъ, бꙋ́дꙋщихъ рачи́тели, кровьмѝ и҆́стинномꙋ рачи́телю послѣ́доваша: тѣ́мже въ ра́нахъ стра́ждꙋще, до́блественнѣ терпѧ́хꙋ.</p>
<p><red>Оу҆</red>крѣ́пльшесѧ дерзнове́нїемъ, и҆ ᲂу҆тве́рждше дꙋ́шꙋ, наꙋчи́вшесѧ ѡ҆ хрⷭ҇тѣ̀, и҆ съ мꙋ́чєники пострада́ша мꙋ́жески, и҆ вѣнцы̀ и҆сплето́ша зако́ннѡ.</p>
<p><red>Бг҃оро́диченъ:</red></p>
<p><red>С</red>паси́ мѧ мт҃и и҆́стины, ѡ҆бꙋрева́ема лю́тѣ ѿ страсте́й, и҆ ча́стѡ погрꙋжа́ема: и҆ напра́ви мѧ̀, чⷭ҇таѧ, ко спасе́нїю ти́хагѡ приста́нища.</p>
<p><red>Пѣ́снь г҃. І҆рмо́съ:</red></p>
<p><red>Н</red>ѣ́сть свѧ́тъ, ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.</p>
<p><red>В</red>ѣ́рою ѡ҆бостри́лъ є҆сѝ ст҃ы̑ѧ твоѧ̑, хрⷭ҇тѐ, наде́ждею и҆скова́лъ є҆сѝ, любо́вїю разже́глъ є҆сѝ: тремѝ всеѻрꙋ̑жїи треплете́нный вѣне́цъ тѣ̑мъ и҆спле́лъ є҆сѝ.</p>
<p><red>Д</red>о́блѣ сопроти́въ ста́ша къ мꙋчи́телємъ нечести̑вымъ непобѣди́мїи мꙋ́чєницы, пре́лести ловлє́нїѧ невре́днѡ преше́дше, хрⷭ҇то́мъ бо воѡрꙋжи́вшесѧ, съ ни́мъ и҆ веселѧ́тсѧ.</p>
<p><red>Ꙗ҆́</red>кѡ столпы̀ бг҃озда́ннїи, и҆ ѡ҆снова̑нїѧ твє́рдаѧ, на ка́мени водрꙋзи́ша восхождє́нїѧ вѣ́ры, ѿ ка́мене пи́вше во́дꙋ присноживо́тнꙋю, ю҆́же ѿ ча́ши хрⷭ҇то́вы.</p>
<p><red>Бг҃оро́диченъ:</red></p>
<p><red>Д</red>х҃ꙋ бы́сть жили́ще чⷭ҇таѧ, прїи́мши и҆сполне́нїе всегѡ̀ бжⷭ҇тва̀ сыно́внѣ, и҆ ро́ждши сп҃са и҆ гдⷭ҇а, и҆ и҆зба́вителѧ ро́да на́шегѡ.</p>
<p><red>Сѣда́ленъ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>Д</red>о́лꙋ влекꙋ́щыѧ стра̑сти попра́вше, къ мꙋче́нїѧ, страда́льцы, бжⷭ҇твеннѣй высотѣ̀ свѣ́тлѡ вознесо́стесѧ <anchor type="page" number="418"/> благода́тїю, кѵ́ре и҆ і҆ѡа́нне, вселе́нныѧ свѣти́льницы. тѣ́мже мо́лимсѧ: тмы̀ грѣхо́вныѧ и҆ недꙋ́гъ и҆зба́вите на́съ, и҆̀же надъ всѣ́ми бг҃а молѧ́ще.</p>
<p><red>Два́жды.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Г</red>рѣхолюби́въ сы́й, молю́ тѧ безгрѣ́шнаго бг҃а ро́ждшꙋю, взе́млющаго грѣхѝ мі́ра, пречⷭ҇таѧ, многогрѣ́шнꙋю дꙋ́шꙋ мою̀ ᲂу҆ще́дрити, и҆ грѣхѝ моѧ̑ мнѡ́гїѧ ѡ҆чи́стити: грѣ̑шнымъ бо ты̀ є҆сѝ ѡ҆чище́нїе, и҆ спасе́нїе вѣ̑рнымъ и҆ застꙋпле́нїе.</p>
<p><red>Крⷭ҇тобг҃оро́диченъ:</red></p>
<p><red>И҆́</red>же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый, ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.</p>
<p><red>Пѣ́снь д҃. І҆рмо́съ:</red></p>
<p><red>И҆</red>зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ, бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.</p>
<p><red>Т</red>ѣ́ло и҆ дꙋ́шꙋ и҆ ᲂу҆́мъ, и҆ сердє́чнаѧ всѧ̑, хрⷭ҇тꙋ̀ пожро́сте вѣ́рою, и҆ мꙋчи́телей сꙋровство̀ побѣ́ждше, зако́ннѡ свѧті́и вѣнча́стесѧ.</p>
<p><red>М</red>ечꙋ̀ и҆ ѻ҆гню̀ тѣ́ло преда́вше, жє́ртвы прїѧ̑тны бы́сте бг҃ꙋ, и҆ въ воню̀ благоꙋха́нїѧ на трапе́зѣ та́йнѣ принесо́стесѧ.</p>
<p><red>Н</red>еꙋгаси́ма зарѧ̀ возсїѧ̀ мі́рꙋ, мѡ́щи твои́хъ мч҃никъ, благодѣ́телю: є҆́юже ѿгна́сѧ тма̀ неразꙋ́мїѧ, и҆ въ тоѧ̀ мѣ́сто введе́сѧ бг҃оразꙋ́мїе.</p>
<p><red>Бг҃оро́диченъ:</red></p>
<p><red>В</red>лⷣчце чⷭ҇таѧ, сло́ва бжⷭ҇твеннагѡ двє́ри, цр҃кви твое́й совокꙋ́плєнныѧ, и҆ тѧ̀ пречⷭ҇тꙋю пѣ́сньми хва́лѧщыѧ, покры́й и҆ соблюдѝ ѿ всѧ́кихъ ѕѡ́лъ. <anchor type="page" number="419"/></p>
<p><red>Пѣ́снь є҃. І҆рмо́съ:</red></p>
<p><red>Оу҆́</red>тренююще вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.</p>
<p><red>С</red>пꙋ́тники дѣ́вы стѧжа́вше страстоте́рпцы, взѧ́сте соверше́нный вѣне́цъ побѣ́ды ра́дꙋющесѧ.</p>
<p><red>Б</red>жⷭ҇твеннагѡ сїѧ́нїѧ заре́ю просвѣ́щшесѧ, мꙋ́ченицы прехва́льнїи, и҆ при́снѡ мі́ръ просвѣща́ете.</p>
<p><red>С</red>трастє́мъ гдⷭ҇нимъ подо́бѧщесѧ, страстоте́рпцы, болѣ̑зни претерпѣ́сте, доблемꙋ́дреннѡ непобѣди́мїи.</p>
<p><red>Бг҃оро́диченъ:</red></p>
<p><red>Оу҆</red>ти́ши непостоѧ́ннꙋю бꙋ́рю страсте́й мои́хъ, ꙗ҆́же бг҃а ро́ждши ко́рмчїю и҆ гдⷭ҇а.</p>
<p><red>Пѣ́снь ѕ҃. І҆рмо́съ:</red></p>
<p><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою многомлⷭ҇тиве хрⷭ҇тѐ бж҃е на́шъ.</p>
<p><red>Б</red>ронѧ́ми вѣ́ры до́брѣ воѡрꙋжи́вшесѧ, мч҃ницы, тве́рдѡ ᲂу҆ѧзви́сте сопротивобо́рца врага̀ и҆ сꙋпоста́та.</p>
<p><red>П</red>а́мѧть ст҃ы́хъ твои́хъ, хрⷭ҇тѐ, въ пѣ́снехъ сла́вимъ, и҆ тебѣ̀ бг҃ꙋ на́шемꙋ поклоне́нїе вѣ́рою прино́симъ.</p>
<p><red>С</red>трасте́мъ твои̑мъ ревнова́вше, хрⷭ҇тѐ, сла́внїи мч҃ницы, мꙋчє́нїѧ претерпѣ́ша: и҆́хже моли́твами, бж҃е, спасѝ всѣ́хъ на́съ.</p>
<p><red>Бг҃оро́диченъ:</red></p>
<p><red>Ц</red>р҃ковь тѧ̀ бж҃їю и҆ ковче́гъ, и҆ черто́гъ ѡ҆дꙋшевле́нъ, и҆ две́рь нбⷭ҇нꙋю, бцⷣе, вѣ́рнїи возвѣща́емъ.</p>
<p><red>Конда́къ, гла́съ г҃. Подо́бенъ:</red> <red>Д</red>в҃а дне́сь:</p>
<p><red>Ѿ</red> бжⷭ҇твенныѧ благода́ти да́ръ чꙋде́съ воспрїе́мше свѧті́и, чꙋдодѣ́йствꙋете въ мі́рѣ непреста́ннѡ, всѧ̑ на́шѧ стра̑сти рꙋкодѣ́йствїемъ и҆зсѣца́юще неви́димѡ, кѵ́ре бг҃омꙋ́дре со і҆ѡа́нномъ сла́внымъ: вы́ бо сꙋ́щнѣ бжⷭ҇твеннїи вра́чеве є҆стѐ.</p>
<p><red>І҆́косъ:</red></p>
<p><red>С</red>а́ми себѐ бг҃ꙋ возло́жше, свѧті́и, всѐ и҆скꙋше́нїе лю́тое <anchor type="page" number="420"/> є҆гѡ̀ ра́ди претерпѣ́сте, ᲂу҆ме́рше ᲂу҆се́рднѡ мꙋ́ченицы до́блїи, и҆ по кончи́нѣ всѣ̑мъ и҆сточа́ете бжⷭ҇твєннаѧ дарова̑нїѧ, сꙋ́щымъ въ разли́чныхъ недꙋ́зѣхъ, и҆ ѿ мно́гихъ и҆сцѣлѧ́ете ѕѡ́лъ, ѿ ни́хже є҆ди́нъ и҆ пе́рвый є҆́смь а҆́зъ ѻ҆каѧ́нный: тѣ́ломъ бо и҆ дꙋше́ю ѿ ꙗ҆́звъ лю́тыхъ болю̀, и҆ вѣ́рою ва́мъ вопїю̀: и҆сцѣли́те мѧ̀, вы́ бо бжⷭ҇твеннїи вра́чеве є҆стѐ.</p>
<p><red>Пѣ́снь з҃. І҆рмо́съ:</red></p>
<p><red>А҆́</red>гг҃ломъ ѻ҆́троки и҆зъ ѻ҆гнѧ̀ спасы́й, и҆ гремѧ́щꙋю пе́щь преложивы́й на ро́сꙋ, бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>Н</red>бⷭ҇ныѧ сла́вы рачи́тели бы́вше страда́льцы твоѝ, гдⷭ҇и, кѵ́ръ и҆ і҆ѡа́ннъ, вре́меннꙋю и҆ тлѣ́ющꙋю сла́вꙋ ѡ҆ста́виша.</p>
<p><red>Ꙗ҆́</red>кѡ слове́снꙋю же́ртвꙋ преда́вше тѣ́ло, и҆ ꙗ҆́кѡ слꙋже́нїе и҆злива́юще тебѣ̀ бг҃ꙋ кро́вь, страда́льцы твоѝ, і҆и҃се, всесожже́ни бы́ша.</p>
<p><red>Ꙗ҆́</red>кѡ стра́шенъ є҆́сть мꙋ́ченикѡвъ собо́ръ, ꙗ҆́кѡ и҆ по сме́рти дꙋ́хи прогонѧ́етъ, и҆ недꙋ́гꙋющымъ и҆сцѣле́нїе подава́етъ.</p>
<p><red>Бг҃оро́диченъ:</red></p>
<p><red>П</red>а́че вины̀ ражда́еши всѧ́ческихъ вино́внаго, премно́гою бла́гостїю чл҃вѣ́ка бы́вша: тѣ́мже согла́снѡ тѧ̀, чⷭ҇таѧ, ᲂу҆блажа́емъ.</p>
<p><red>Пѣ́снь и҃. І҆рмо́съ:</red></p>
<p><red>Ѿ</red> ѻ҆ц҃а̀ пре́жде вѣ̑къ рожде́ннаго, и҆ ѿ мт҃ре въ послѣ̑днѧѧ воплоще́ннаго, свѧще́нницы благослови́те, лю́дїе превозноси́те во всѧ̑ вѣ́ки.</p>
<p><red>Ѡ҆</red> і҆́дѡльскихъ негодова́вше же́ртвахъ, дꙋхѡ́вны принесо́ша себѐ жє́ртвы на нбⷭ҇нѣй трапе́зѣ, до́блїи мꙋче́нїемъ.</p>
<p><red>Т</red>а̑йныѧ слꙋ̑жбы свѧщеннодѣ́йствꙋюще, ѿсѣче́нїе ᲂу҆дѡ́въ томꙋ̀ принесо́ша, ꙗ҆́кѡ прїѧ̑тныѧ жє́ртвы, тѣ́ло и҆ кро́вь на трапе́зѣ и҆ ча́ши.</p>
<p><red>З</red>апина́телѧ прама́тере ᲂу҆таи́вшесѧ, пи́щный ѡ҆б̾ѧ́сте <anchor type="page" number="421"/> пото́къ, и҆ ѿ бжⷭ҇твеннагѡ дре́ва вкꙋси́сте дѣви̑цы, страда́ньми ᲂу҆краси́вшесѧ.</p>
<p><red>Бг҃оро́диченъ:</red></p>
<p><red>П</red>рорѡ́къ проречє́нїѧ, прест҃а́ѧ, въ тебѣ̀ коне́цъ прїѧ́ша бжⷭ҇твенный, мі́ръ ве́сь до́лжнѡ тѧ̀ пѣ́ти, чⷭ҇таѧ, ᲂу҆бѣжда́ютъ.</p>
<p><red>Пѣ́снь ѳ҃. І҆рмо́съ:</red></p>
<p><red>В</red>елича́емъ тѧ̀ мт҃рь бж҃їю, и҆ сла́вимъ тѧ̀, бцⷣе дв҃о, ꙗ҆́кѡ сп҃са ро́ждшꙋю дꙋ́шъ на́шихъ.</p>
<p><red>Х</red>рⷭ҇тѡ́вы ѻ҆рꙋ́жницы, недꙋ́гꙋющымъ вра́чеве, кѵ́ръ и҆ і҆ѡа́ннъ, чꙋде́съ бл҃года́ть ѿ бг҃а прїе́мше, и҆сцѣлѧ́ютъ всѣ́хъ на́съ.</p>
<p><red>Д</red>ꙋшє́внаѧ стра̑сти, предста́вше кѵ́ръ и҆ і҆ѡа́ннъ, до конца̀ ѿгонѧ́ютъ вѣ́рою, и҆ си́лою хрⷭ҇то́вою, непобѣди́мїи.</p>
<p><red>Б</red>ж҃е зижди́телю, є҆го́же проповѣ́даша и҆ногда̀ кѵ́ръ и҆ і҆ѡа́ннъ, творѧ́щыѧ па́мѧть тѣ́хъ мꙋче́нїѧ всѧ̑ ᲂу҆ще́дри.</p>
<p><red>Бг҃оро́диченъ:</red></p>
<p><red>М</red>т҃рь всѝ бг҃а на́шегѡ бжⷭ҇твеннѡ почти́мъ: тоѧ́ бо ра́ди вы́шнїѧ сподо́бихомсѧ че́сти, воспѣва́ющїи ю҆̀.</p>
<p><red>Свѣти́ленъ. Подо́бенъ:</red> <red>Н</red>б҃о ѕвѣзда́ми:</p>
<p><red>Ч</red>ꙋдодѣ́йственнїи свѣти́льницы, кѵ́ре со і҆ѡа́нномъ, дꙋшє́вныѧ на́шѧ недꙋ́ги и҆ тѣлє́сныѧ и҆сцѣли́те, ѿ гдⷭ҇а прїе́мше благода́ть и҆сцѣле́нїй.</p>
<p><red>Бг҃оро́диченъ:</red></p>
<p><red>И҆́</red>же ѿ бг҃а мі́рꙋ пода̑ннымъ благи̑мъ ты̀ вина̀ была̀ є҆сѝ, бцⷣе: но и҆ ны́нѣ молѝ ѡ҆ ѻ҆́бщемъ спасе́нїи благопремѣ́ннаго бг҃а.</p>
<p><red>На стїхо́внѣ ѻ҆ктѡ́иха. Сла́ва, гла́съ д҃:</red></p>
<p><red>Д</red>остохва́льными пѣ́сньми вѣ́рнїи возвели́чимъ кѵ́ра и҆ і҆ѡа́нна, и҆̀же дꙋ́хомъ є҆динокрѡ́вныѧ, и҆ по пло́ти братомꙋ̑дрыѧ: съ ни́миже а҆ѳана́сїю до́блюю похвалѧ́юще, и҆ прозѧбе́нїе є҆ѧ̀, ѳеодо́тїю, є҆ѵдоѯі́ю и҆ ѳеокті́стꙋ, страстотє́рпицы и҆ приснодѣ́вы, молѧ́щыѧ хрⷭ҇та̀ ѡ҆ дꙋша́хъ на́шихъ. <anchor type="page" number="422"/></p>
<p><red>Крⷭ҇тобг҃оро́диченъ. Подо́бенъ:</red> <red>Ꙗ҆́</red>кѡ до́блѧ:</p>
<p><red>Р</red>аспина́ема хрⷭ҇та̀ чл҃вѣколю́бца ꙳ ви́дѧщи пречⷭ҇таѧ, ꙳ и҆ ре́бра и҆скопава́ема копїе́мъ, ꙳ пла́чꙋщи вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй; ꙳ ᲂу҆дивлѧ́юсѧ, бл҃гоꙋтро́бне, твоемꙋ̀ во́льномꙋ распѧ́тїю.</p>
<p><red>На лїтꙋргі́и, бл҃жє́нна ѻ҆ктѡ́иха: И҆ ст҃ы́хъ, пѣ́снь г҃. Прокі́менъ, гла́съ д҃:</red> <red>С</red>т҃ы̑мъ, и҆̀же сꙋ́ть на землѝ є҆гѡ̀: <red>Сті́хъ:</red> <red>П</red>редзрѣ́хъ гдⷭ҇а предо мно́ю вы́нꙋ: <red>А҆пⷭ҇лъ, къ корі́нѳѧнѡмъ, зача́ло рн҃г. А҆ллилꙋ́їа, гла́съ д҃:</red> <red>В</red>оззва́ша пра́веднїи: <red>Сті́хъ:</red> <red>М</red>нѡ́ги скѡ́рби пра́вєднымъ: <red>Є҆ѵⷢ҇лїе матѳе́а, зача́ло л҃д ѿ полꙋ̀. Прича́стенъ:</red> <red>Р</red>а́дꙋйтесѧ, пра́веднїи, ѡ҆ гдⷭ҇ѣ.</p>
<footer/>
</document>
