<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="126"/>
<p><red>Мѣ́сѧца тогѡ́же въ і҃-й де́нь.</red></p>
<p><red>Ст҃а́гѡ свѧщенномꙋ́ченика тїмоѳе́а, є҆пі́скопа прꙋ́сскагѡ.</red></p>
<p><red>Стїхи̑ры, гла́съ д҃. Подо́бенъ:</red> <red>Ꙗ҆́</red>кѡ до́блѧ:</p>
<p><red>Д</red>ѣ́тельными чищє́нїи твои́ми ꙳ ѿ земны́хъ возвы́шенъ, ꙳ ꙗ҆́кѡ ѻ҆́блакъ ѡ҆дꙋшевле́нъ, всеблаже́нне, ꙳ гремѣ̑нїи чꙋде́съ твои́хъ, ꙳ и҆ слове́съ стра́шными блиста̑нїи, ꙳ лю́таго низложи́лъ є҆сѝ стропти́ваго ѕмі́ѧ. ꙳ благода́ть прїѧ́лъ є҆сѝ, ѕмїє́въ плотски́хъ попали́ти, ꙳ покрыва́ломъ бжⷭ҇твеннымъ, ꙳ врагѡ́въ, мꙋ́чениче, внꙋ́трєннѧѧ.</p>
<p><red>С</red>т҃и́телю тїмоѳе́е, ꙳ прꙋ́сѧнѡвъ похвало̀, ꙳ вселе́нныѧ побо́рниче, ꙳ и҆ мі́ра свѣти́льниче, ꙳ цр҃кве ᲂу҆добре́нїе, ꙳ вѣ́ры же́ртва свѧще́ннаѧ, ꙳ и҆ мꙋ́ченикѡвъ честно́е и҆ свѣтоно́сное <anchor type="page" number="127"/> ᲂу҆краше́нїе, ꙳ молѝ, ѿ тлѝ и҆ бѣ́дъ и҆зба́витисѧ ꙳ вѣ́рою творѧ́щымъ всечестнꙋ́ю па́мѧть твою̀.</p>
<p><red>П</red>рекра́снꙋю ѻ҆де́ждꙋ ѡ҆мочє́нїи кро́вными, ꙳ и҆стка́лъ є҆сѝ болѣ́зньми твои́ми, ѽ тїмоѳе́е, ꙳ ѻ҆де́ждꙋ нбⷭ҇нꙋю свы́ше, ꙳ нетлѣ́нна ѡ҆чище́нїѧ, ꙳ и҆ непрело́жныѧ жи́зни, неизрече́ннѡ воспрїѧ́лъ є҆сѝ: ꙳ ю҆́же невеще́ственнꙋ въ вы́шнихъ носѧ̀, ꙳ ѡ҆ всѣ́хъ моли́сѧ, страстоте́рпче, ꙳ благоче́стнѡ восхвалѧ́ющихъ тѧ̀.</p>
<p><red>И҆́ны стїхи̑ры бцⷣы, гла́съ и҆ подо́бенъ то́йже:</red></p>
<p><red>Ѡ҆</red>сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆ лю́тыхъ прегрѣше́нїй, ꙳ смире́ннꙋю мою̀ дꙋ́шꙋ, ꙳ и҆ сме́рти и҆змѣнѝ моли́твами твои́ми, ꙳ и҆ да́рꙋй ѡ҆правда́нїе полꙋчи́ти въ де́нь и҆спыта́нїѧ, ꙳ є҆́же полꙋчи́ша ст҃ы́хъ собо́ри: ꙳ покаѧ́нїемъ ѡ҆чище́на мѧ̀ пре́жде конца̀ покажѝ, ꙳ и҆ сле́зными и҆злїѧ̑нїи.</p>
<p><red>Т</red>ꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀, ꙳ неизче́тнѡ безмѣ̑рнаѧ беззакѡ́нїѧ человѣ́кѡвъ ꙳ щедро́тами и҆змы́вшꙋю, ꙳ и҆зсꙋшѝ и҆сто́чникъ страсте́й мои́хъ, ꙳ и҆ пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами твои́ми.</p>
<p><red>П</red>окаѧ́нїѧ и҆зрѧ́дное, и҆ спаси́тельное врачевство̀, ꙳ ꙗ҆́же бг҃а ро́ждшаѧ сп҃са моего̀, ꙳ и҆ слеза́мъ то́ки, ꙳ и҆ часа̀ по́мыслъ гро́знагѡ и҆ стра́шнагѡ, ꙳ и҆ сꙋда̀ неꙋмы́тнагѡ ꙳ ты́ ми да́рꙋй и҆збѣжа́ти моли́твами твои́ми, ѽ дв҃о, ꙳ мꙋче́нїѧ тре́петнагѡ, ꙳ и҆ бжⷭ҇твеннꙋю ᲂу҆лꙋчи́ти благода́ть.</p>
<p><red>Сла́ва, и҆ ны́нѣ:</red></p>
<p><red>Т</red>ма́ми, пречⷭ҇таѧ, ѡ҆бѣща́хсѧ, ꙳ покаѧ́нїе ѡ҆ мои́хъ сотвори́ти согрѣше́нїихъ: ꙳ но не ѡ҆ставлѧ́етъ мѧ̀ любе́зный ѕѡ́лъ мои́хъ ѻ҆бы́чай. ꙳ сегѡ̀ ра́ди тебѣ̀ вопїю̀, ꙳ и҆ припа́даю молѧ́сѧ: ꙳ ты́ мѧ, влⷣчце, и҆змѝ ꙳ такова́гѡ мꙋчи́тельства, ꙳ наставлѧ́ющи къ лꙋ́чшымъ, ꙳ и҆ спасе́нїѧ бли́зъ сꙋ́щихъ. <anchor type="page" number="128"/></p>
<p><red>Крⷭ҇тобг҃оро́диченъ:</red></p>
<p><red>А҆́</red>гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: ꙳ сн҃е возжелѣ́нне, ꙳ ка́кѡ на дре́вѣ кре́стнѣмъ повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко.</p>
<p><red>Канѡ́нъ.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>Т</red>рїста̑ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀ дꙋшѝ трича́стное потопѝ, молю́сѧ, да тебѣ̀, ꙗ҆́кѡ въ тѷмпа́нѣ, во ᲂу҆мерщвле́нїи тѣлесѐ побѣ́дное воспою̀ пѣ́нїе.</p>
<p><red>Н</red>епобѣди́мꙋ крѣ́пость, неизмѣ́ннꙋ держа́вꙋ, и҆ не претво́рнꙋ ꙗ҆́кѡ и҆мѣ́ѧ благі́й, неизрече́нною си́лою твое́ю ᲂу҆твердѝ моегѡ̀ ѧ҆зы́ка не́мощь въ пѣ́снехъ твои́хъ, и҆ моли́твами тїмоѳе́а ᲂу҆ще́дри.</p>
<p><red>К</red>рѣ́постїю бг҃одѣ́льною, свѧще́ннагѡ сꙋ́щи ко́рене, и҆зрасти́лъ є҆сѝ, сщ҃е́нный тїмоѳе́е, са́дъ, добродѣ́телей ꙗ҆ви́лсѧ є҆сѝ благоꙋкраше́нїе: процвѣ́лъ бо є҆сѝ страда́нїй плоды̀ ѻ҆би̑льны, и҆ всѣ́хъ влⷣцѣ прине́слъ є҆сѝ.</p>
<p><red>Оу҆</red>ма̀ чистото́ю, и҆ дꙋшѝ свѣ́тлостїю, твои́ми кро́вными ѡ҆мочє́нїи и҆спещре́нъ ꙗ҆́вльсѧ, бг҃оно́се тїмоѳе́е, горѣ̀ ны́нѣ ца́рствꙋеши со влⷣкою тва́ри: и҆ ста́дꙋ твоемꙋ̀ вѣ́рою предста́лъ є҆сѝ.</p>
<p><red>Бг҃оро́диченъ:</red></p>
<p><red>Ѡ҆</red>дꙋшевле́нный бж҃їй и҆ пресвѣ́тлый до́мъ, бцⷣе блага́ѧ, мі́ра ра́досте, не ѿри́ни менє̀ дале́че ѿ тебє̀: ᲂу҆ще́дри же, и҆ всѣ́хъ и҆скꙋше́нїй и҆зба́ви, ꙗ҆́кѡ да внꙋ́трь ликꙋ́ю покро́ва твоегѡ̀.</p>
<p><red>Пѣ́снь г҃. І҆рмо́съ:</red></p>
<p><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ᲂу҆твержде́нїе.</p>
<p><red>С</red>ъ мꙋ́чєники хрⷭ҇тѡ́вы, мꙋ́ченикъ ꙗ҆́вльсѧ свѣ́телъ, сла́вне, <anchor type="page" number="129"/> во свѧще́нницѣхъ мꙋ́дрыхъ ꙗ҆ви́лсѧ є҆сѝ свѧще́нникѡмъ ᲂу҆добре́нїе.</p>
<p><red>Х</red>ра́мъ хрⷭ҇то́въ, премꙋ́дрости сокро́вище, дне́сь прїиди́те, вѣ́рнїи, воспое́мъ ста́до прꙋ́сскагѡ первонача́льника.</p>
<p><red>С</red>ъ пѡ́ты добродѣ́тельными кро́вь твою̀ растворѧ́ѧ, чи́сто, премꙋ́дре, пи́во гдⷭ҇еви прине́слъ є҆сѝ, бжⷭ҇твенно и҆ красно̀, ѽ тїмоѳе́е!</p>
<p><red>Бг҃оро́диченъ:</red></p>
<p><red>М</red>р҃і́е, мт҃и бж҃їѧ, вы́шшаѧ херꙋві̑мъ, чⷭ҇таѧ, и҆ всеѧ̀ землѝ влⷣчце, спаси́ мѧ бжⷭ҇твенными твои́ми мольба́ми.</p>
<p><red>Сѣда́ленъ, гла́съ є҃. Подо́бенъ:</red> <red>С</red>обезнача́льное сло́во:</p>
<p><red>К</red>ро́вными тꙋ́чами напоѧ́емь, сщ҃енномꙋ́чениче гдⷭ҇ень, пло́дъ прине́слъ є҆сѝ въ землѝ бла́зѣй се́рдца твоегѡ̀, неиждива́емꙋю пи́щꙋ, ю҆́же прїѧ́лъ є҆сѝ ѿ бг҃а. тѣ́мже тѧ̀ мо́лимъ, и҆зба́витисѧ ѿ бѣ́дъ творѧ́щымъ па́мѧть твою̀.</p>
<p><red>Сла́ва, и҆ ны́нѣ, пра́здника, и҆лѝ бг҃оро́диченъ:</red></p>
<p><red>Т</red>ѧ̀ приста́нище и҆ стѣ́нꙋ, и҆ прибѣ́жище, и҆ наде́ждꙋ, и҆ покро́въ, и҆ застꙋпле́нїе те́плое, ѡ҆брѣ́тше вѣ́рнїи, къ тебѣ̀ притека́емъ, и҆ вопїе́мъ прилѣ́жнѡ, и҆ зове́мъ вѣ́рнѡ: поми́лꙋй, бцⷣе, ᲂу҆пова́ющихъ на тѧ̀, и҆ ѿ прегрѣше́нїй и҆зба́ви.</p>
<p><red>Крⷭ҇тобг҃оро́диченъ:</red></p>
<p><red>К</red>рⷭ҇то́мъ сн҃а твоегѡ̀, бг҃облагода́тнаѧ, і҆́дѡльскаѧ пре́лесть всѧ̀ ᲂу҆праздни́сѧ, и҆ де́мѡнскаѧ крѣ́пость попра́сѧ. сегѡ̀ ра́ди вѣ́рнїи по до́лгꙋ тѧ̀ при́снѡ пое́мъ и҆ благослови́мъ, и҆ бцⷣꙋ вои́стиннꙋ и҆сповѣ́дающе, тѧ̀ велича́емъ.</p>
<p><red>Пѣ́снь д҃. І҆рмо́съ:</red></p>
<p><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</p>
<p><red>Н</red>ебомꙋ́дренно житїѐ ꙗ҆́кѡ стѧжа́въ, и҆ возгремѣ̑нїи дх҃а ве́сь ѡ҆блиста́ѧ, ѕмі́ѧ всепа́гꙋбнаго попали́лъ є҆сѝ, сла́вне, благода́тїю бжⷭ҇твенною ᲂу҆крѣплѧ́емь.</p>
<p><red>В</red>идѣ́нїемъ и҆ дѣѧ́нїемъ ᲂу҆краша́емь, въ леѵі́тстѣ <anchor type="page" number="130"/> ѻ҆́бразѣ, ѻ҆рꙋ́жїемъ ѻ҆бою́дꙋ ѻ҆́стрымъ ѕмі́ѧ внꙋ́трєннѧѧ ссѣца́еши, ѽ тїмоѳе́е, хлѣ́бѡвъ сщ҃е́нныхъ покрыва́ломъ.</p>
<p><red>П</red>озна́въ хрⷭ҇та̀ вели́каго а҆рхїере́а, не чꙋжде́ю кро́вїю, но свое́ю, мꙋ́чениче, ко ѻ҆ц҃ꙋ̀ приводи́ма, ꙗ҆́кѡ собесѣ́дникъ є҆мꙋ̀, кро́вь твою̀ приносѧ̀ поже́рлъ є҆сѝ.</p>
<p><red>Бг҃оро́диченъ:</red> <red>М</red>ногоѻчи̑таѧ твоеѧ̀ чистоты̀ неꙋсы́пнѡ, бг҃ороди́тельнице чⷭ҇таѧ, побѣжда́ютсѧ зрѣ́ти: си́хъ бо ꙗ҆́кѡ влⷣчца предварѧ́еши всегда̀, и҆ при́снѡ предви́диши рабы̑ твоѧ̑.</p>
<p><red>Пѣ́снь є҃. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ тѧ̀.</p>
<p><red>Ꙗ҆́</red>коже сѣки́ра тверда̀, ꙗ҆́кѡ си́льно ѻ҆рꙋ́жїе, къ полкѡ́мъ беззако́нныхъ бра́нь соста́вль, побѣ́дою вѣнча́сѧ.</p>
<p><red>С</red>вѣти́ло дневно́е свѣтоно́сно показꙋ́етсѧ, ѡ҆зари́лъ є҆сѝ цари́цꙋ, ю҆́же во мра́цѣ ѕло́бы скончава́ющꙋ лицѐ, сла́вне.</p>
<p><red>З</red>рѧ̀ і҆́дѡльскихъ скверне́нїй смѣше́нїе, пре́далъ є҆сѝ кро́ви и҆злїѧ́телємъ, ꙗ҆́кѡ а҆́гнѧ себѐ, блаже́нне, и҆ же́ртва бг҃ꙋ прине́слсѧ є҆сѝ.</p>
<p><red>Бг҃оро́диченъ:</red></p>
<p><red>Ч</red>тⷭ҇аѧ голꙋби́це, моли́твъ твои́хъ крилѣ̑ на рабы̑ твоѧ̑, и҆̀же въ мі́рѣ, и҆ покро́въ просте́рши, дв҃о, не пре́зри и҆ менє̀.</p>
<p><red>Пѣ́снь ѕ҃. І҆рмо́съ:</red></p>
<p><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</p>
<p><red>В</red>озвесели́сѧ вселе́ннаѧ дне́сь, ра́дꙋющисѧ ѡ҆ па́мѧти твое́й, блаже́нне: просвѣща́еши бо свы́ше чꙋде́съ зарѧ́ми дꙋ́шы пою́щихъ тѧ̀.</p>
<p><red>Ꙗ҆</red>ви́лсѧ є҆сѝ ны́нѣ не на землѝ сꙋ́щей трапе́зѣ слꙋжи́тель, но въ нбⷭ҇наѧ входѧ̀, пита́ешисѧ на трапе́зѣ неизрече́ннѣй, въ не́йже пода́ждь и҆ на́мъ твою̀ пи́щꙋ и҆ наслажде́нїе. <anchor type="page" number="131"/></p>
<p><red>З</red>ако́ннѡ сщ҃е́нный по́двигъ творѧ̀, со дерзнове́нїемъ, бг҃омꙋ́дре, царѧ̀ безꙋ́мїе и҆зѡбличи́лъ є҆сѝ, и҆ і҆́дѡльскаѧ разори́лъ є҆сѝ трє́бища, тїмоѳе́е.</p>
<p><red>Бг҃оро́диченъ:</red></p>
<p><red>П</red>ое́тсѧ гла́сы а҆́гг҃льскими, бг҃оневѣ́сто, тво́й сн҃ъ, всѣ́хъ зижди́тель, и҆ бг҃ъ сы́й пре́жде вѣ̑къ, и҆ съ ни́мъ ᲂу҆́бѡ ца́рствꙋющи, спаси́ мѧ, влⷣчце.</p>
<p><red>Пѣ́снь з҃. І҆рмо́съ:</red></p>
<p><red>В</red>ъ пе́щи а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</p>
<p><red>Д</red>остодо́лжнѡ въ добродѣ́телехъ бога́тное тѧ̀ сокро́вище, вѣнча́етъ пре́жде страда́нїй, благода́ть бг҃одѣ́льнаѧ, и҆ чꙋде́сными дарова̑нїи просвѣща́ющи, свѣ́тла въ ми́рѣ совершѝ.</p>
<p><red>Ѻ҆</red>рꙋ̑жна прещє́нїѧ, и҆ ѻ҆гненѡ́сна пла́мене, мꙋ́чениче, зрѧ̀, вѣ́рою воѡрꙋжи́въ ᲂу҆́мъ тво́й и҆ дꙋ́шꙋ, и҆ безбоѧ́зненнымъ ра́зꙋмомъ хрⷭ҇та̀ проповѣ́далъ є҆сѝ, твоего̀ содѣ́телѧ и҆ зижди́телѧ, и҆ гдⷭ҇а.</p>
<p><red>Бг҃оро́диченъ:</red></p>
<p><red>Т</red>ы̀ держа́щаго дла́нїю всѧ́чєскаѧ, мт҃и бж҃їѧ, внꙋ́трь во чре́вѣ и҆мꙋ́щи бг҃олѣ́пнѡ, соблюда́еши зовꙋ́щыѧ: бл҃гослове́нна ты̀ въ жена́хъ є҆сѝ, пренепоро́чнаѧ.</p>
<p><red>Пѣ́снь и҃. І҆рмо́съ:</red></p>
<p><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>С</red>и́лою бжⷭ҇твенныѧ вѣ́ры ᲂу҆крѣ́пльсѧ, мꙋ́дре тїмоѳе́е, но́въ показа́лсѧ є҆сѝ ꙗ҆́коже данїи́лъ на́мъ, ѕмі́ѧ низлага́ѧ всегꙋби́тельнаго, и҆ на высотѣ̀ предста́въ зове́ши, поѧ̀ при́снѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>В</red>нꙋ́трь, ꙗ҆́кѡ ра́бъ свѧще́нный, гдⷭ҇а твоегѡ̀ ра́дости бы́лъ є҆сѝ: ты́ бо тала́нтъ, сла́вне, вѣ́ры, болѣ́зньми <anchor type="page" number="132"/> твои́ми и҆зрасти́лъ є҆сѝ многосꙋгꙋ́бѡ, страда̑нїи и҆ чꙋдесы̀, взыва́ѧ: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Н</red>едꙋ́ги ѿгонѧ̀ человѣ́кѡвъ пома̑занїи твои́ми, бл҃гоꙋха́еши, премꙋ́дре, дꙋ́шы, си́льнымъ твои́мъ дарова́нїемъ, болѣ́зней ѿе́млеши ꙗ҆́звы, и҆ ѿ дꙋхѡ́въ лꙋка́выхъ и҆збавлѧ́еши при́снѡ вопїю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ сла́венъ вѣне́цъ є҆стество̀ прїѧ́тъ, бж҃е́ственнымъ рождество́мъ твои́мъ, врагѡ́въ на бра́ни ᲂу҆́бѡ да́рꙋй побѣди́телю бы́ти мѝ, твои́хъ дарова́нїй свѣ́тлымъ вѣнце́мъ вѣнча́тисѧ, и҆ взыва́ти: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>Є҆́</red>ѵа ᲂу҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нїемъ чревоноше́нїѧ мі́рови бл҃гослове́нїе процвѣла̀ є҆сѝ. тѣ́мъ тѧ̀ всѝ велича́емъ.</p>
<p><red>В</red>и́дѣхомъ пресла̑внаѧ въ тебѣ̀, тїмоѳе́е бг҃оно́се, вои́стиннꙋ чꙋдеса̀: и҆сточа́етъ бо моще́й твои́хъ ра́ка и҆сцѣле́нїй и҆сто́чники на́мъ, и҆ ᲂу҆ставлѧ́етъ недꙋ́гѡвъ болѣ̑зни: тѣ́мже чтꙋ́ще тѧ̀ сла́вимъ.</p>
<p><red>В</red>е́сь ликꙋ́ѧ вои́стиннꙋ, тїмоѳе́е, со а҆́гг҃льскими во́инствы, ра́дꙋѧсѧ съ мꙋ́ченическими собѡ́ры, и҆ поѧ̀ со свѧще́нными чи̑ны, молѝ непреста́ннѡ гдⷭ҇а, спастѝ вѣ́рою хва́лѧщыѧ тѧ̀.</p>
<p><red>П</red>ѣ́нїй и҆ моле́бъ гла́сы ᲂу҆слы́ши, мꙋ́чениче хрⷭ҇то́въ всече́стне, вонмѝ къ жела́нїю и҆ любвѝ, и҆ воззрѝ во гнѣ́вѣ непобѣди́момꙋ: и҆ свы́ше покро́въ тво́й да́рꙋй, всѣ̑мъ вѣ́рою хва́лѧщымъ тѧ̀.</p>
<p><red>Бг҃оро́диченъ:</red></p>
<p><red>В</red>озвы́си благода́ть твою̀, чⷭ҇таѧ, возвели́чи моли́твꙋ, и҆ приведѝ чи́ны а҆́гг҃льскїѧ ко влⷣцѣ, ли́ки а҆пⷭ҇лъ и҆ прⷪ҇рѡ́къ, и҆ всѧ̑ пра́ведники съ мꙋ́чєники, ꙗ҆́кѡ да спасе́мсѧ чтꙋ́щїи тѧ̀.</p>
<footer/>
</document>
