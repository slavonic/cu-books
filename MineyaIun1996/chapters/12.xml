<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="148"/>
<p><red>Мѣ́сѧца тогѡ́же въ в҃і-й де́нь.</red></p>
<p><red>Преподо́бнагѡ ѻ҆ц҃а̀ на́шегѡ ѻ҆нꙋ́фрїа:</red></p>
<p><red>И҆ преподо́бнагѡ ѻ҆ц҃а̀ на́шегѡ петра̀ а҆ѳѡ́нскагѡ:</red></p>
<p><red>И҆ па́мѧть преподо́бнагѡ ѻ҆ц҃а̀ на́шегѡ а҆рсе́нїа, коне́вскагѡ чꙋдотво́рца.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ и҃.</red></p>
<p><red>Подо́бенъ: Ѽ</red> пресла́внагѡ чꙋдесѐ!</p>
<p><red>Ѻ҆́</red>ч҃е бг҃омꙋ́дре ѻ҆нꙋ́фрїе, мїрскі́ѧ себѐ ꙳ ѿлꙋчи́лъ є҆сѝ молвы̀, ꙳ къ премі́рномꙋ возше́лъ є҆сѝ соверше́нїю, ꙳ тогѡ̀ вожделѣ́въ благи́хъ и҆сто́чника, ꙳ та́мѡ и҆́стиннꙋю любо́вь дости́глъ є҆сѝ, ꙳ є҆ѧ́же сїѧ̑нїи, бл҃же́нне, ѡ҆свѣща́емь, ꙳ грѣхо́внагѡ мра́ка ꙳ моли́твами твои́ми на́съ и҆схи́ти.</p>
<p><red>Ѻ҆́</red>ч҃е бг҃омꙋ́дре ѻ҆нꙋ́фрїе, ꙳ мра́зъ нощны́й и҆ дневны́й ва́ръ, ꙳ наде́ждею, преподо́бне, бꙋ́дꙋщихъ ꙳ претерпѣ́лъ є҆сѝ, на землѝ твоѧ̑ ᲂу҆́ды ᲂу҆мертви́въ, ꙳ нбⷭ҇нꙋю жи́знь полꙋчи́лъ є҆сѝ, ꙳ внꙋ́трь вше́лъ є҆сѝ черто́га, ст҃е, ра́достнѡ, добро́тꙋ безмѣ́рнꙋю зрѣ́ти ꙳ зижди́телѧ твоегѡ̀.</p>
<p><red>Ѻ҆́</red>ч҃е бг҃омꙋ́дре ѻ҆нꙋ́фрїе, ꙗ҆́кѡ сокро́вище тѧ̀ ѡ҆брѣ́тъ, ꙳ въ пꙋсты́ни кры́ющасѧ сла́вный пафнꙋ́тїй, и҆ сꙋ́щымъ въ мі́рѣ сказа̀ ꙗ҆́снѡ, ꙳ твои́хъ подвигѡ́въ и҆справлє́нїѧ, вѣ̑рныѧ богатѧ̀ повѣстьмѝ, ꙳ бг҃оꙋго́днагѡ твоегѡ̀ житїѧ̀, <anchor type="page" number="149"/> прехва́льне: ꙳ є҆го́же и҆ на́съ покажѝ, ꙳ моли́твами твои́ми, подража́тели, сла́вне.</p>
<p><red>И҆́ны стїхи̑ры преподо́бнагѡ петра̀, гла́съ и҆ подо́бенъ то́йже:</red></p>
<p><red>П</red>етрꙋ̀ бж҃е́ственномꙋ тезоимени́та, ꙳ послѣ́дꙋюща вои́стиннꙋ, ꙳ и҆ ре́вности вѣ́ры благоче́стнѡ тѧ̀, преподо́бне, ꙳ приѡбщи́вшасѧ позна́хомъ: ꙳ благі́й бо зако́нъ возлюби́лъ є҆сѝ, ꙳ и҆ ѻ҆́нагѡ бжⷭ҇твєннаѧ повелѣ̑нїѧ, ꙳ ѻ҆́ч҃е, вожделѣ́лъ є҆сѝ, ꙳ и҆ дꙋ́шꙋ ᲂу҆добри́лъ є҆сѝ добродѣ́тельми. ꙳ тѣ́мже тѧ̀ почита́емъ и҆ ᲂу҆блажа́емъ.</p>
<p><red>П</red>реподо́бне ѻ҆́ч҃е всебога́те, ꙳ терпѣ́нїе и҆́стинно, ꙳ и҆ любо́вь нелицемѣ́рнꙋ, ꙳ и҆ наде́ждꙋ неꙋкло́ннꙋ, ꙳ соверше́нное смире́нїе, ꙳ во ᲂу҆миле́нїи дꙋшѝ стѧжа́въ, ꙳ бжⷭ҇твеннагѡ дх҃а хра́мъ бы́лъ є҆сѝ: ꙳ є҆гѡ́же сїѧ́нїе чи́стѡ воспрїе́мъ, ꙳ земны̑мъ свѣ́тъ ви́дѣнъ бы́лъ є҆сѝ вторы́й, ꙳ житїѧ̀ чистото́ю.</p>
<p><red>П</red>рпⷣбне ѻ҆́ч҃е бг҃одꙋхнове́нне, ꙳ лѣ̑та мнѡ́га на землѝ ꙳ неѧвле́нїемъ кры́емь, ꙳ позна́нъ бы́лъ є҆сѝ дх҃омъ ꙳ во зна́менїихъ и҆ чꙋдесѣ́хъ, ꙳ благово́нїемъ мѵ́ра: ꙳ и҆́бо и҆сточи́лъ є҆сѝ живꙋ́щꙋю свѣ́тлость и҆ ст҃ы́ню, ꙳ и҆ бжⷭ҇твеннагѡ дх҃а вои́стиннꙋ бл҃года́ть ꙳ лю́бѧщымъ тѧ̀ показꙋ́ѧ.</p>
<p><red>Сла́ва, гла́съ ѕ҃.</red></p>
<p><red>П</red>реподо́бнїи ѻ҆ц҃ы̀, во всю̀ зе́млю и҆зы́де вѣща́нїе и҆справле́нїй ва́шихъ: тѣ́мже на нб҃сѣ́хъ ѡ҆брѣто́сте мздꙋ̀ трꙋдѡ́въ ва́шихъ, дє́мѡнскїѧ полкѝ погꙋби́сте, и҆ а҆́гг҃льскїѧ достиго́сте чи́ны, и҆́хже житїю̀ непоро́чнѡ поревнова́сте, дерзнове́нїе и҆мꙋ́ще ко гдⷭ҇ꙋ, ми́ръ и҆спроси́те дꙋша́мъ на́шымъ.</p>
<p><red>И҆ ны́нѣ, пра́здника, и҆лѝ бг҃оро́диченъ, и҆лѝ крⷭ҇тобг҃оро́диченъ.</red></p>
<p><red>Подо́бенъ:</red> <red>Т</red>ридне́венъ:</p>
<p><red>С</red>о́лнце ѡ҆мрачи́сѧ, на крⷭ҇тѣ́ тѧ пригвожде́на, свѣтода́вче, зрѧ́щи, и҆ землѧ̀ стра́хомъ колеба́шесѧ: лю́дїе і҆ꙋде́йстїи ника́коже ᲂу҆ще́дриша беззако́ннїи. <anchor type="page" number="150"/></p>
<p><red>На стїхо́внѣ ѻ҆ктѡ́иха. Сла́ва, гла́съ ѕ҃:</red></p>
<p><red>Є҆́</red>же по ѻ҆́бразꙋ соблю́дше невре́днѡ, ᲂу҆́мъ влⷣкꙋ на стра̑сти гꙋби́тєльныѧ по́стнически ᲂу҆тве́рждше, ко є҆́же по подо́бїю, ꙗ҆́коже мо́щно, прїидо́сте: мꙋ́жески бо є҆стество̀ понꙋ́дивше, потща́вшесѧ хꙋ́ждшее покори́ти лꙋ́чшемꙋ, и҆ пло́ть порабо́тити дх҃ꙋ. тѣ́мже мона́шествꙋющихъ показа́стесѧ ве́рхъ, гра́ждане пꙋсты́ннїи, благотекꙋ́щихъ ѡ҆бꙋчи́тели, пра́вило добродѣ́телей и҆звѣ́стное: и҆ ны́нѣ на нб҃сѣ́хъ, зерца́лѡмъ разрѣ́шшымсѧ, чи́стѣ зритѐ ст҃ꙋ́ю трⷪ҇цꙋ, молю́щесѧ вкꙋ́пѣ, ѡ҆ и҆̀же вѣ́рою и҆ любо́вїю чтꙋ́щихъ ва́съ.</p>
<p><red>И҆ ны́нѣ, пра́здника, и҆лѝ бг҃оро́диченъ. Крⷭ҇тобг҃оро́диченъ.</red></p>
<p><red>Подо́бенъ:</red> <red>Т</red>ридне́венъ:</p>
<p><red>З</red>ача́тїе твоѐ безсѣ́менное, и҆ ржⷭ҇тво̀ неизрече́нное помышлѧ́ющи, ᲂу҆дивлѧ́юсѧ ѕѣлѡ̀: ка́кѡ си́це ꙗ҆́коже ѕлодѣ́й, бл҃говоли́лъ є҆сѝ ᲂу҆мре́ти, сн҃е, пречⷭ҇таѧ пла́чꙋщи взыва́ше;</p>
<p><red>Тропа́рь, гла́съ д҃:</red></p>
<p><red>Б</red>ж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: но моли́твами и҆́хъ въ ми́рѣ ᲂу҆пра́ви живо́тъ на́шъ.</p>
<p><red>Канѡ́нъ ѻ҆ктѡ́иха є҆ди́нъ: И҆ ст҃ы́хъ два̀, на и҃. Канѡ́нъ ѻ҆нꙋ́фрїа.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>К</red>олесни̑цы фараѡ́нѡвы и҆ си́лꙋ є҆гѡ̀ вве́рже въ мо́ре крѣ́пкїй во бранѣ́хъ, воспое́мъ пѣ́снь но́вꙋю, ꙗ҆́кѡ просла́висѧ.</p>
<p><red>З</red>арѝ трисвѣ́тлыѧ ѡ҆сїѧ́емь свѣ́томъ, мра́ка мѧ̀ и҆схи́ти смертоно́снагѡ согрѣше́нїй, твои́ми, ѻ҆́ч҃е, моли́твами, ѻ҆нꙋ́фрїе, ꙗ҆́кѡ да пою̀ па́мѧть твою̀.</p>
<p><red>М</red>і́ра ѿве́ргсѧ, прилѣпи́лсѧ є҆сѝ хрⷭ҇тꙋ̀, пло́ть покори́лъ є҆сѝ по́мыслꙋ, и҆ прїѧ́телище ꙗ҆ви́лсѧ є҆сѝ ст҃а́гѡ дх҃а, ѻ҆́ч҃е бг҃омꙋ́дре ѻ҆нꙋ́фрїе. <anchor type="page" number="151"/></p>
<p><red>С</red>толпо́мъ бжⷭ҇твеннагѡ свѣ́та наставлѧ́емь, є҆гѵ́петъ ѡ҆ста́вилъ є҆сѝ стра́стный, и҆ къ высотѣ̀ дости́глъ є҆сѝ безстра́стїѧ, и҆ бг҃ꙋ бесѣ́довалъ є҆сѝ.</p>
<p><red>Бг҃оро́диченъ:</red></p>
<p><red>Р</red>одила̀ є҆сѝ пре́жде тебє̀ ро́ждшагосѧ и҆з̾ ѻ҆ц҃а̀, пребыла́ же є҆сѝ нетлѣ́нна, и҆ по ржⷭ҇твѣ̀ дв҃а: тѣ́мже бцⷣꙋ тѧ̀ и҆́стиннꙋю и҆сповѣ́дꙋемъ, препѣ́таѧ.</p>
<p><red>И҆́нъ канѡ́нъ преподо́бнагѡ петра̀. Творе́нїе і҆ѡ́сифово.</red></p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.</p>
<p><red>Д</red>рꙋга́го тѧ̀ на́мъ петра̀ предлага́етъ цр҃ковь дне́сь, просвѣща́юща на́шѧ мы̑сли, па́мѧтїю твое́ю бжⷭ҇твенною, ѻ҆́ч҃е пребога́те.</p>
<p><red>К</red>а́ла страсте́й ѡ҆чи́щъ ѻ҆́чи ᲂу҆́мныѧ, преподо́бне, ꙗ҆́снѡ ви́дѣлъ є҆сѝ безмѣ́рнꙋю добро́тꙋ хрⷭ҇та̀ цр҃ѧ̀, тѧ̀ просла́вльшагѡ.</p>
<p><red>П</red>росїѧ́въ тебѣ̀, трисо́лнечнагѡ бж҃ества̀, преблаже́нне, невече́рнїй свѣ́тъ, содѣ́ла тѧ̀ чи́сто прїѧ́телище бжⷭ҇твенныхъ дарова́нїй, ѻ҆́ч҃е бг҃омꙋ́дре.</p>
<p><red>Бг҃оро́диченъ:</red></p>
<p><red>И҆́</red>же на́съ, ра́ди и҆зъ тебє̀, дв҃о, въ чл҃вѣ́ка премно́гою бл҃гостїю ѡ҆бо́лксѧ, преподо́бныхъ собо́ры того̀ возлю́бльшихъ препросла́вленъ є҆́сть.</p>
<p><red>Пѣ́снь г҃. І҆рмо́съ:</red></p>
<p><red>Оу҆</red>твержда́ѧй гро́мъ, и҆ созида́ѧй дх҃ъ, ᲂу҆твердѝ менѐ, гдⷭ҇и, да тѧ̀ пою̀ и҆́стиннѡ, и҆ творю̀ во́лю твою̀: ꙗ҆́кѡ нѣ́сть свѧ́тъ, ꙗ҆́кѡ ты̀, бж҃е на́шъ.</p>
<p><red>А҆́</red>гг҃льскомꙋ послѣ́дꙋѧ зрѣ́нїю, пꙋсты́ню дости́глъ є҆сѝ: и҆ воздержа́нїемъ плотскі̑ѧ сла̑сти ᲂу҆вѧди́въ, а҆́гг҃льски пожи́лъ є҆сѝ въ то́й, бл҃же́нне.</p>
<p><red>Н</red>асажде́но дре́во при и҆схо́дищихъ ꙗ҆ви́всѧ воздержа́нїѧ <anchor type="page" number="152"/> во́дъ, во бла́го, ѻ҆́ч҃е, вре́мѧ, бл҃гопло́дїе добродѣ́телей, ꙗ҆́кѡ вои́стиннꙋ по́далъ є҆сѝ, ѻ҆нꙋ́фрїе, дѣѧ́нїемъ.</p>
<p><red>В</red>сесвѣ́тлаѧ ѕвѣзда̀ вселе́ннѣй ѿ пꙋсты́ни возсїѧ́въ, и҆ ᲂу҆ѧсни́лъ є҆сѝ вѣ́рныхъ, зарѧ́ми по́двигѡвъ благочести́выхъ собо́ры, ѻ҆́ч҃е на́шъ ѻ҆нꙋ́фрїе преподо́бне.</p>
<p><red>Бг҃оро́диченъ:</red></p>
<p><red>П</red>ра̑ѻц҃ъ разори́ла є҆сѝ печа́ль, ра́дость на́мъ ро́ждши, жизнода́вца и҆ и҆зба́вителѧ, прест҃а́ѧ бцⷣе. Є҆го́же прилѣ́жнѡ молѝ, спастѝ ста́до твоѐ.</p>
<p><red>И҆́нъ. І҆рмо́съ:</red></p>
<p><red>Оу҆</red>твердѝ на́съ въ тебѣ̀, гдⷭ҇и, дре́вомъ ᲂу҆мерщве́й грѣ́хъ, стра́хъ тво́й всадѝ въ сердца̀ на́съ пою́щихъ тѧ̀.</p>
<p><red>Оу҆</red>мертви́въ ꙗ҆̀же на землѝ ᲂу҆́ды, преподо́бне, поꙋчє́нїи ѡ҆живи́лъ є҆сѝ дꙋ́шꙋ бжⷭ҇твенными, и҆ полꙋчи́лъ є҆сѝ вѣ́чнꙋю жи́знь и҆ свѣ́тлость.</p>
<p><red>С</red>овокꙋпи́лсѧ є҆сѝ ꙗ҆́кѡ до́брѣ пожи́въ, съ вы́шними, пребл҃же́нне, ликостоѧ̑нїи, въ безмо́лвїи пребыва́ѧ, и҆ на добро́тꙋ бж҃е́ственнꙋю взира́ѧ.</p>
<p><red>В</red>ъ гора́хъ ꙗ҆́вѣ скрыва́емь, человѣ̑къ совокꙋпле́нїѧ ᲂу҆дали́лсѧ є҆сѝ, и҆ ᲂу҆́мъ ве́сь впери́лъ є҆сѝ къ нбⷭ҇нѣй добро́тѣ, веселѧ́сѧ.</p>
<p><red>Бг҃оро́диченъ:</red></p>
<p><red>П</red>ала́тꙋ краснꙋ̀ неизрече́ннагѡ бога́тства, дв҃о, зна́юще, по до́лгꙋ тѧ̀ сла́вимъ, спа́сшїисѧ рождество́мъ твои́мъ, всенепоро́чнаѧ.</p>
<p><red>Конда́къ преподо́бнагѡ петра̀, гла́съ в҃. Подо́бенъ:</red> <red>В</red>ы́шнихъ и҆щѧ̀:</p>
<p><red>Оу҆</red>дали́въ себѐ человѣ́ческагѡ сожи́тельства, въ пеще́рахъ ка́менныхъ и҆ разсѣ́линахъ пожи́лъ є҆сѝ, жела́нїемъ бжⷭ҇твеннымъ и҆ любо́вїю, пе́тре, гдⷭ҇а твоегѡ̀, ѿ негѡ́же вѣне́цъ прїѧ́лъ є҆сѝ: молѝ непреста́ннѡ, спасти́сѧ на́мъ.</p>
<p><red>І҆́косъ:</red></p>
<p><red>М</red>їрски́хъ мо́лвъ и҆збѣ́гъ, и҆ бꙋ́ри жите́йскїѧ, ꙗ҆́кѡ бѣ́гательны и҆ ᲂу҆ко́рны, непроходи̑маѧ мѣста̀ дости́глъ <anchor type="page" number="153"/> є҆сѝ, и҆ ѻ҆со́бь ꙗ҆́коже пти́ца, є҆ди́нъ лѣ̑та мнѡ́га пожи́лъ є҆сѝ, въ пеще́рахъ и҆ про́пастехъ, и҆ разсѣ́линахъ, кры́ѧсѧ, ко гдⷭ҇ꙋ взира́ѧ, и҆ тогѡ̀ и҆сполнѧ́ѧ повелѣ̑нїѧ: ѿ негѡ́же прїѧ́тъ бл҃года́ть, преподо́бне, ꙗ҆́кѡ со́лнце, ѻ҆́ч҃е, возсїѧ́лъ є҆сѝ, молѧ̀ непреста́ннѡ ѡ҆ всѣ́хъ на́съ.</p>
<p><red>Сѣда́ленъ, ст҃а́гѡ ѻ҆нꙋ́фрїа, гла́съ д҃ Подо́бенъ:</red> <red>С</red>ко́рѡ предварѝ:</p>
<p><red>Оу҆</red>дали́лсѧ є҆сѝ, преподо́бне, и҆ въ пꙋсты́нѧхъ ꙗ҆́вѣ водвори́лсѧ є҆сѝ, гдⷭ҇а и҆зба́вльшаго тѧ̀ ѿ лю̑тъ при́снѡ ѡ҆жида́ѧ. Тѣ́мже бл҃гоꙋгоди́въ влⷣцѣ, всебл҃же́нне, прїѧ́лъ є҆сѝ нестарѣ́ющеесѧ нбⷭ҇ное црⷭ҇тво: въ не́мже ны́нѣ водворѧ́ѧсѧ, помина́й чтꙋ́щыѧ тѧ̀.</p>
<p><red>Сла́ва, преподо́бнагѡ петра̀, гла́съ а҃. Подо́бенъ:</red> <red>Г</red>ро́бъ тво́й, сп҃се:</p>
<p><red>П</red>огре́блъ є҆сѝ страсте́й всевоста́нїе, ᲂу҆мерщвле́нїемъ пло́ти, свѧще́нный ѻ҆́ч҃е, жи́знь безконе́чнꙋю по сме́рти прїѧ́лъ є҆сѝ. Тѣ́мже дне́сь хрⷭ҇то́ва цр҃ковь пра́зднꙋетъ твою̀ досточꙋ́днꙋю па́мѧть, преподо́бныхъ ᲂу҆краше́нїе.</p>
<p><red>И҆ ны́нѣ, пра́здника, и҆лѝ бг҃оро́диченъ:</red></p>
<p><red>Н</red>аста́ви на́съ на пꙋ́ть покаѧ́нїѧ, ᲂу҆кло́ншыѧсѧ при́снѡ къ безпꙋ́тїємъ ѕѡ́лъ, и҆ пребл҃га́го прогнѣ́вавшыѧ гдⷭ҇а, неискꙋсобра́чнаѧ бл҃гослове́ннаѧ мр҃і́е, прибѣ́жище ѿча́ѧнныхъ человѣ́кѡвъ, бж҃їе жили́ще.</p>
<p><red>Крⷭ҇тобг҃оро́диченъ:</red></p>
<p><red>З</red>рѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопїѧ́ше: сн҃е мо́й собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе;</p>
<p><red>Пѣ́снь д҃. І҆рмо́съ:</red></p>
<p><red>Оу҆</red>слы́шахъ, бж҃е, слꙋ́хъ тво́й, и҆ ᲂу҆боѧ́хсѧ: разꙋмѣ́хъ дѣла̀ твоѧ̑, и҆ ᲂу҆жасо́хсѧ, гдⷭ҇и: ꙗ҆́кѡ твоегѡ̀ хвале́нїѧ и҆спо́лнь землѧ̀.</p>
<p><red>С</red>овле́къ тлѣ́ннꙋю грѣха̀ ри́зꙋ, ѻ҆́ч҃е, пра́вды, ѻ҆нꙋ́фрїе, во ѻ҆де́ждꙋ ѡ҆бле́клсѧ є҆сѝ, и҆ внꙋ́трь черто́га всели́лсѧ є҆сѝ. <anchor type="page" number="154"/></p>
<p><red>М</red>оли́твами непреста́нными свѣ́тъ бжⷭ҇твеннагѡ ра́зꙋма собра́лъ є҆сѝ въ се́рдцы твое́мъ, ѻ҆́ч҃е на́шъ: неразꙋ́мїѧ же ѿбѣ́глъ є҆сѝ мра́чныѧ ле́сти, ѻ҆нꙋ́фрїе.</p>
<p><red>Т</red>ѣ́сный ше́ствовавъ пꙋ́ть, и҆ приско́рбный на землѝ, бг҃омꙋ́дре, къ широ́комꙋ дости́глъ є҆сѝ, и҆ ра́дости и҆спо́лненъ нбⷭ҇ныхъ наслажде́нїй, преподо́бне.</p>
<p><red>Бг҃оро́диченъ:</red></p>
<p><red>С</red>пасе́нїе тѧ̀ на всѧ́ко вре́мѧ и҆ мѣ́сто призыва́ю: не пре́зри менє̀, всенепоро́чнаѧ, ꙗ҆́же бг҃а ро́ждшаѧ, и҆зба́вителѧ вкꙋ́пѣ и҆ сп҃са моего̀.</p>
<p><red>И҆́нъ. І҆рмо́съ:</red></p>
<p><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.</p>
<p><red>В</red>ъ гора́хъ и҆ пеще́рахъ, мꙋ́дре, быва́ѧ, бжⷭ҇твенное восхожде́нїе въ се́рдцы поло́жь, всѧ̑ и҆зсꙋши́лъ є҆сѝ страсте́й то́ки бж҃е́ственною бл҃года́тїю.</p>
<p><red>С</red>трѣлѧ́нїѧ де́мѡнѡвъ, и҆ стрѣ́лъ, и҆ ловле́нїѧ, до конца̀ ѿбѣ́глъ є҆сѝ, щито́мъ вѣ́ры, преподо́бне, покрыва́емь.</p>
<p><red>П</red>ове́ржена при ногꙋ̀ твоє́ю льсти́ваго ѕмі́ѧ и҆ смѣ́хъ ви́дѧще, сꙋ́ровѡ свирѣ́пѣющагосѧ, пе́тре всесла́вне, вели́чїе гдⷭ҇еви возсыла́емъ.</p>
<p><red>Бг҃оро́диченъ:</red></p>
<p><red>Г</red>дⷭ҇ь и҆зъ тебє̀ роди́всѧ, гпⷭ҇жѐ всенепоро́чнаѧ, ѡ҆блада́юща врага̀ мі́ромъ и҆зба́ви всѧ̑: преподѡ́бныѧ же, ꙗ҆́кѡ возлю́бльшыѧ сего̀, возвели́чи.</p>
<p><red>Пѣ́снь є҃. І҆рмо́съ:</red></p>
<p><red>В</red>озсїѧ́й мѝ, гдⷭ҇и, свѣ́тъ повелѣ́нїй твои́хъ, ꙗ҆́кѡ къ тебѣ̀ дꙋ́хъ мо́й ᲂу҆́тренюетъ и҆ пое́тъ тѧ̀: ты́ бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀ ми́ра.</p>
<p><red>А҆́</red>гг҃лѡмъ є҆диножи́телѧ пафнꙋ́тїй, ѡ҆брѣ́тъ въ пꙋсты́ни тѧ̀, вели́каго равноа́гг҃льнаго свѣти́льника, бл҃гоче́стнѡ житїѧ̀ твоегѡ̀ всѣ̑мъ ꙗ҆вѝ и҆справлє́нїѧ, мꙋ́дре.</p>
<p><red>В</red>озсїѧ̀ тебѣ̀ гдⷭ҇ь, є҆гѡ́же ѿ дꙋшѝ вожделѣ́лъ є҆сѝ, <anchor type="page" number="155"/> безстра́стїѧ свѣ́тъ невече́рнїй, ѻ҆нꙋ́фрїе: и҆ мі́ръ въ по́вѣстехъ непоро́чнагѡ житїѧ̀ твоегѡ̀ ве́сь просвѣти́лъ є҆сѝ, мꙋ́дре.</p>
<p><red>Ꙗ҆́</red>кѡ благопроповѣ́дꙋѧ, ѻ҆нꙋ́фрїе блаже́нне, є҆́же прилѣплѧ́тисѧ бг҃ꙋ на́шемꙋ, на того̀ ᲂу҆пова́нїе ѿ дꙋшѝ возложи́лъ є҆сѝ, и҆ тогѡ̀ хвалꙋ̀ и҆мѣ́лъ є҆сѝ во ᲂу҆стѣ́хъ при́снѡ.</p>
<p><red>Бг҃оро́диченъ:</red></p>
<p><red>В</red>озсїѧ́й мѝ, влⷣчце, зарю̀ ми́лости твоеѧ̀, во тмѣ̀ прегрѣше́нїй мои́хъ сꙋ́щꙋ, дв҃о: и҆ къ свѣ́тꙋ наста́ви покаѧ́нїѧ, молю́сѧ, и҆ спасе́нїѧ жи́зни.</p>
<p><red>И҆́нъ. І҆рмо́съ:</red></p>
<p><red>С</red>вѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀, и҆но́гѡ бо́га не зна́емъ.</p>
<p><red>Н</red>а го́ры честны́хъ за́повѣдей восте́къ, ꙗ҆́коже мѡѷсе́й, преподо́бне, ви́дѣлъ є҆сѝ бг҃а ꙗ҆́вѣ, ꙗ҆́коже вмѣща́лъ є҆сѝ, и҆ всѣ́ми просвѣ́щсѧ дꙋше́вными чꙋ́вствы, вельмѝ просла́вилсѧ є҆сѝ.</p>
<p><red>М</red>ановє́нїи бжⷭ҇твенными при́снѡ ᲂу҆добрѧ́емь, мꙋ́дре, пребы́лъ є҆сѝ стра́сти всѧ́кїѧ неприча́стенъ, пе́тре, и҆ безстра́стїемъ ꙗ҆́кѡ ѻ҆де́ждею ѡ҆бле́клсѧ є҆сѝ, преподо́бне.</p>
<p><red>Л</red>ѣ́ты мно́гими сокрыва́емо тѣ́ло твоѐ, въ просвѣще́нїе на́ше ꙗ҆ви́сѧ, и҆сточа́ѧ рѣ́ки на́мъ и҆сцѣле́нїй, и҆ мѵ́ро благода́ти.</p>
<p><red>Бг҃оро́диченъ:</red></p>
<p><red>С</red>вѧще́нными гла́сы тѧ̀ добро́тꙋ і҆а́кѡвлю пое́мъ, пло́тски ро́ждшꙋю мі́рови свѣ́тъ и҆́же ѿ свѣ́та, просвѣща́ющь преподо́бныхъ собо́ръ.</p>
<p><red>Пѣ́снь ѕ҃. І҆рмо́съ:</red></p>
<p><red>Б</red>ꙋ́рѧ мѧ̀ помышле́нїй пости́гши, во глꙋбинꙋ̀ низвлачи́тъ мѧ̀ безмѣ́рныхъ грѣхѡ́въ, но ты̀, ᲂу҆пра́вителю благі́й, предвари́въ ᲂу҆пра́ви, ꙗ҆́кѡ прⷪ҇ро́ка, и҆ спаси́ мѧ.</p>
<p><red>М</red>ра́зомъ померза́емѣй пло́ти твое́й теплото́ю дх҃а грѣ́ѧшесѧ тво́й дꙋ́хъ: зно́емъ же ѡ҆палѧ́емь, мꙋ́дре, роса̀ прохлажда́ше небе́снаѧ тѧ̀ благода́тїю. <anchor type="page" number="156"/></p>
<p><red>Х</red>одѧ́щꙋ тѝ въ пꙋсты́ни, ѿ бг҃а предвожда́лсѧ є҆сѝ, сла́вне, свѣтозаре́нїемъ, та́мѡ хотѧ́щаго свѣ́та прїѧ́ти тѧ̀ ны́нѣ прописꙋ́ѧ, и҆ сла́вꙋ при́снѡ пребыва́ющꙋю.</p>
<p><red>В</red>ъ верте́пѣ роди́выйсѧ, и҆ на рꙋкꙋ̀ ста́рца ꙗ҆́кѡ младе́нецъ прїѧ́ти сподо́бльсѧ, младе́нствꙋюща дѣ́лы благи́ми, ста́рца въ верте́пѣ тѧ̀ ᲂу҆чинѧ́етъ къ лꙋ́чшымъ.</p>
<p><red>Бг҃оро́диченъ:</red></p>
<p><red>Б</red>е́зднꙋ ми́лости ро́ждшаѧ, страсте́й мои́хъ бе́зднꙋ пꙋчи́ною щедро́тъ твои́хъ пото́пльши, тꙋ́чꙋ ѿ дꙋшѝ пода́ждь мѝ сле́зъ, бг҃ороди́тельнице всенепоро́чнаѧ.</p>
<p><red>И҆́нъ. І҆рмо́съ:</red></p>
<p><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</p>
<p><red>Оу҆</red>тве́рждсѧ крѣ́постїю дх҃а, всю̀ вра́жїю крѣ́пость смири́лъ є҆сѝ, и҆ побѣди́тель бы́въ, ко хрⷭ҇тꙋ̀ вѣнцено́сецъ восте́клъ є҆сѝ.</p>
<p><red>С</red>топа́мъ послѣ́дꙋѧ бы́лъ є҆сѝ, преподо́бне, петрꙋ̀ верхо́вномꙋ, ка́меню вѣ́ры, є҆го́же и҆ зва́нїе и҆мѣ́лъ є҆сѝ, и҆ вѣ́рою бога́тнѡ ѡ҆богати́лсѧ є҆сѝ.</p>
<p><red>П</red>о́двигомъ бжⷭ҇твеннымъ подвиза́лсѧ є҆сѝ, ѻ҆́ч҃е, и҆ вѣ́рꙋ подо́бнѡ соблю́лъ є҆сѝ: про́чее тебѣ̀ предлежи́тъ до́брагѡ дѣ́ланїѧ вѣне́цъ.</p>
<p><red>Бг҃оро́диченъ:</red></p>
<p><red>В</red>о ᲂу҆тро́бꙋ твою̀ всели́сѧ, и҆ всѐ человѣ́ческое сꙋщество̀ ѡ҆божѝ, и҆ прпⷣбныхъ, чⷭ҇таѧ, мно́жество сщ҃е́ннѡ привлечѐ.</p>
<p><red>Конда́къ, гла́съ г҃. Подо́бенъ:</red> <red>Д</red>в҃а дне́сь:</p>
<p><red>С</red>їѧ́нїемъ дх҃а прест҃а́гѡ, бг҃омꙋ́дре, просвѣ́щсѧ, ѡ҆ста́вилъ є҆сѝ ꙗ҆̀же въ житїѝ молвы̑ пꙋсты́ню же дости́гъ, преподо́бне ѻ҆́ч҃е, возвесели́лъ є҆сѝ и҆́же на́дъ всѣ́ми бг҃а и҆ зижди́телѧ: сегѡ̀ ра́ди прославлѧ́етъ тѧ̀ хрⷭ҇то́съ, блаже́нне, вели́кїй дарода́тель.</p>
<p><red>І҆́косъ:</red></p>
<p><red>К</red>то̀ и҆зрече́тъ твоѧ̑ по́двиги, всеблаже́нне; и҆лѝ кто̀ ѿ <anchor type="page" number="157"/> земноро́дныхъ досто́йнѡ похва́литъ твоѐ житїѐ, ѻ҆нꙋ́фрїе ѻ҆́ч҃е; ꙗ҆́коже безпло́тенъ пожи́лъ є҆сѝ бы̑лїи пита́емь. пи́щꙋ же и҆мѣ́лъ є҆сѝ хрⷭ҇та̀ бг҃а, на него́же твою̀ наде́ждꙋ положи́лъ є҆сѝ, на́гъ ходѧ̀ въ пꙋсты́нѧхъ, стꙋ́день и҆ мра́зъ ꙗ҆́кѡ безпло́тенъ терпѧ̀: сегѡ̀ ра́ди то́й тѧ̀ свѣти́льника показа̀, блаже́нне, вели́кїй дарода́тель.</p>
<p><red>Пѣ́снь з҃. І҆рмо́съ:</red></p>
<p><red>Г</red>л҃го́лавый на горѣ̀ съ мѡѷсе́омъ, и҆ ѻ҆́бразъ дѣ́вства ꙗ҆вле́й въ кꙋпинѣ̀: благослове́нъ є҆сѝ, бж҃е ѻ҆тє́цъ на́шихъ.</p>
<p><red>Н</red>а горѣ̀ и҆лїю̀ препита́вый вра́номъ, то́й тебѣ̀ а҆́гг҃ломъ пи́щꙋ посыла́етъ, тѧ̀ велича́ѧ, преподо́бне, того̀ возвели́чившаго.</p>
<p><red>Ꙗ҆́</red>коже фі́нїѯъ, при и҆схо́дищахъ прозѧ́бъ водны́хъ воздержа́нїѧ, пи́щꙋ и҆мѣ́лъ є҆сѝ фі́нїки, пита́всѧ пи́щею болѣ́зней твои́хъ.</p>
<p><red>В</red>идѣ̑нїи разширѧ́ѧсѧ, ѻ҆́ч҃е, болѣ́зньми пита́лсѧ є҆сѝ воздержа́нїѧ: и҆ ны́нѣ полꙋчи́лъ є҆сѝ го́рнее благопита́нїе, ѻ҆нꙋ́фрїе.</p>
<p><red>Бг҃оро́диченъ:</red></p>
<p><red>И҆́</red>же во чре́во дв҃ы всели́выйсѧ, и҆ сїѐ небе́съ ши́рши показа́вый, благослове́нъ є҆сѝ, гдⷭ҇и, бж҃е ѻ҆тє́цъ на́шихъ.</p>
<p><red>И҆́нъ. І҆рмо́съ:</red></p>
<p><red>Т</red>ѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ᲂу҆слы́шасѧ ᲂу҆жѐ ᲂу҆́стъ ва́шихъ моли́тва.</p>
<p><red>Т</red>ве́рдымъ по́мысломъ на ра́мо кре́стъ взе́мъ, распе́ншемꙋсѧ послѣ́довалъ є҆сѝ, ꙗ҆́кѡ мона́хъ ѡ҆свѧще́нъ, ѡ҆палѧ́ѧ ꙗ҆́кѡ хвра́стїе стра̑сти, и҆ вопїѧ̀, преблаже́нне: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.</p>
<p><red>Т</red>ѧ̀ лѣ́ты мно́гими сокрове́на, ꙗ҆́кѡ сокро́вище ꙗ҆влѧ́етъ та́йнѡ, бжⷭ҇твенное сло́во, пе́тре преподо́бне, въ ꙗ҆вле́нно снабдѣ́нїе, всѣ̑мъ вта́йнѣ стѧжа́вшымъ грѣхѡ́вныѧ сквє́рны, ꙗ҆вле́нна тѧ̀ моли́твенника, ка́ющымсѧ ꙗ҆́снѡ. <anchor type="page" number="158"/></p>
<p><red>Б</red>лагово́ннѡ хрⷭ҇тꙋ̀ ѡ҆бѣ́томъ добродѣ́телей ꙗ҆ви́сѧ кажде́нїе, мѵ́ро и҆злива́емо благово́нно ѿ честны́хъ моще́й твои́хъ, всѣ̑мъ зрѧ́щымъ во ᲂу҆дивле́нїе и҆злива́ѧ: съ пло́тїю бо а҆́гг҃льское житїѐ пожи́лъ є҆сѝ.</p>
<p><red>Бг҃оро́диченъ:</red></p>
<p><red>К</red>раснꙋ̀ ѡ҆брѣ́тъ и҆ добрꙋ̀ въ жена́хъ тѧ̀, прест҃а́ѧ, прекра́сное сло́во всели́сѧ въ прест҃о́е чре́во твоѐ, всѧ̑ ли́ки преподо́бныхъ ѡ҆свѣ́щь, зовꙋ́щыѧ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.</p>
<p><red>Пѣ́снь и҃. І҆рмо́съ:</red></p>
<p><red>З</red>емлѧ̀, и҆ всѧ̑ ꙗ҆̀же на не́й, мо́ре и҆ всѝ и҆сто́чницы, небеса̀ небе́съ свѣ́тъ и҆ тма̀, мра́зъ и҆ зно́й, сы́нове человѣ́честїи, свѧще́нницы, благослови́те гдⷭ҇а, и҆ превозноси́те є҆го̀ во вѣ́ки.</p>
<p><red>З</red>е́млю до́льнꙋю преминꙋ́въ, небе́снꙋю стѧжа́лъ є҆сѝ жи́знь, и҆ безпло́тныхъ ликѡ́мъ счи́слилсѧ є҆сѝ, носѧ̀ пло́ть, ѻ҆нꙋ́фрїе блаже́нне, и҆ зе́млю кро́ткихъ наслѣ́довалъ є҆сѝ, ю҆́же тебѣ̀ подадѐ хрⷭ҇то́съ во вѣ́ки.</p>
<p><red>С</red>лє́зныѧ ка̑пли гаси́ло стѧжа́лъ є҆сѝ вои́стиннꙋ, стра́стнымъ разгорѣ́нїемъ, и҆ любо́вїю ѻ҆гнѧ̀ бжⷭ҇твеннагѡ росѣ̀ совокꙋ́пилсѧ є҆сѝ безстра́стїѧ, хрⷭ҇тꙋ̀ бг҃ꙋ на́шемꙋ: тѣ́мже тѧ̀ чти́мъ, ѻ҆нꙋ́фрїе бг҃омꙋ́дре.</p>
<p><red>А҆́</red>гг҃льскомꙋ житїю̀ поревнова́вша, непреста́нными моли́твами, рꙋко́ю а҆́гг҃ла свои̑мъ та́йнамъ прича́стника, ѻ҆́ч҃е, хрⷭ҇то́съ тѧ̀ показа̀, вели́кагѡ совѣ́та вои́стиннꙋ а҆́гг҃лъ, є҆го́же превозно́симъ во вѣ́ки.</p>
<p><red>Бг҃оро́диченъ:</red></p>
<p><red>З</red>емлѐ ст҃а́ѧ, и҆зъ неѧ́же хрⷭ҇то́съ прозѧбѐ кла́съ жи́зни, и҆ и҆ста́ѧвшее гла́домъ назда̀, человѣ́ческое є҆стество̀ дре́внїѧ ѕло́бы, бг҃омт҃и всенепоро́чнаѧ: тѣ́мже тѧ̀ пое́мъ во вѣ́ки.</p>
<p><red>И҆́нъ. І҆рмо́съ:</red></p>
<p><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. <anchor type="page" number="159"/></p>
<p><red>Б</red>лаже́нства бжⷭ҇твеннагѡ сподо́билсѧ є҆сѝ вои́стиннꙋ, пе́тре бг҃омꙋ́дре, во́лею ѡ҆бнища́въ, и҆ всегда̀, мꙋ́дре, пла́кавъ, и҆ кро́токъ бы́въ, наслѣ́дилъ є҆сѝ зе́млю кро́ткихъ.</p>
<p><red>Б</red>о́дръ и҆мѣ́ѧ по́мыслъ, ᲂу҆спи́лъ є҆сѝ страсте́й воста̑нїѧ, и҆ ᲂу҆снꙋ́въ со́нъ до́лжный, ны́нѣ пра́вєднымъ всѣ̑мъ, пребога́те, неꙋсыпа́ющь ꙗ҆ви́лсѧ є҆сѝ тѧ̀ чтꙋ́щымъ моли́твенникъ.</p>
<p><red>З</red>имо́ю и҆ ва́ромъ, мꙋ́дре, побѣди́въ зи́мꙋ де́мѡнскꙋю, дꙋхо́вною теплото́ю потреблѧ́еши ꙗ҆́вѣ, и҆ стра̑сти ᲂу҆мерщвлѧ́еши тѣлє́сныѧ, безстра́стїѧ ѡ҆блиста́ѧ сїѧ́нїемъ.</p>
<p><red>В</red>ъ горѣ̀ а҆ѳѡ́нстѣй всели́лсѧ є҆сѝ, ꙗ҆́коже на карми́льстѣй и҆ногда̀, пе́тре бг҃омꙋ́дре, ѳесві́тѧнинъ и҆лїа̀, въ безмо́лвїи бг҃а ᲂу҆се́рднѡ и҆ща́й, досточꙋ́дне: и҆ сегѡ̀ зрѣ́нїѧ ꙗ҆́кѡ преподо́бенъ сподо́билсѧ є҆сѝ.</p>
<p><red>Бг҃оро́диченъ:</red></p>
<p><red>Оу҆</red>ны́лъ и҆мѣ́ѧ по́мыслъ, и҆ дꙋ́шꙋ сластьмѝ ѡ҆тѧгче́нꙋ, къ тебѣ̀ прибѣга́ѧ, бг҃ороди́тельнице чⷭ҇таѧ, вопїю́ ти: воздви́гни и҆ спаси́ мѧ ѿча́ѧннаго и҆ ѡ҆сꙋжде́ннаго.</p>
<p><red>Пѣ́снь ѳ҃. І҆рмо́съ:</red></p>
<p><red>Ꙗ҆́</red>кѡ сотворѝ мнѣ̀ вели́чїе си́льный, и҆ ст҃о и҆́мѧ є҆гѡ̀, и҆ ми́лость є҆гѡ̀ въ ро́дъ и҆ ро́дъ боѧ́щымсѧ є҆гѡ̀.</p>
<p><red>В</red>зира̑нїи непреста́нными, ꙗ҆̀же къ бг҃ꙋ, ѻ҆́ч҃е бг҃омꙋ́дре, ѡ҆божа́емь прича́стїемъ є҆гѡ̀, бы́лъ є҆сѝ бг҃ъ: и҆ со а҆́гг҃лы слꙋжѧ̀, сего̀ сла́виши при́снѡ.</p>
<p><red>Оу҆</red>мертви́въ пло́ть, побѣди́лъ є҆сѝ врага̀: преста́вилсѧ є҆сѝ къ невече́рнѣй зарѝ, небе́сныхъ бла̑гъ ты̀ наслѣ́дникъ бы́въ, ѻ҆́ч҃е ѻ҆нꙋ́фрїе.</p>
<p><red>Л</red>юбо́вїю творѧ́щихъ ст҃ы́й тво́й пра́здникъ, ѿ всѧ́кагѡ треволне́нїѧ страсте́й мольба́ми твои́ми и҆збавлѧ́й при́снѡ ꙗ҆́кѡ дерзнове́нїе ѡ҆брѣ́тъ ᲂу҆ сп҃са, ѻ҆нꙋ́фрїе.</p>
<p><red>Бг҃оро́диченъ:</red></p>
<p><red>Н</red>аде́ждꙋ тѧ̀ и҆ стѣ́нꙋ стѧжа́вше, пречⷭ҇таѧ, ᲂу҆пова́емъ <anchor type="page" number="160"/> ᲂу҆лꙋчи́ти блага̑ѧ моли́твами твои́ми, чⷭ҇таѧ, ꙗ҆̀же ѡ҆бѣща̀ хрⷭ҇то́съ, воплоти́выйсѧ и҆зъ тебє̀ на́съ ра́ди.</p>
<p><red>И҆́нъ. І҆рмо́съ:</red></p>
<p><red>Ѿ</red> бг҃а бг҃а сло́ва, неизрече́нною мꙋ́дростїю прише́дшагѡ ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи є҆диномꙋ́дреннѡ пѣ́сньми велича́емъ.</p>
<p><red>К</red>рѣ́постїю и҆ держа́вою, хрⷭ҇то́съ бг҃ъ тѧ̀ препоѧ́савъ ᲂу҆крѣпѝ, побѣди́ти хи́трѡсти дє́мѡнскїѧ, пребога́те, ꙗ҆́кѡ возлю́бльша сего̀ ѿ всегѡ̀ се́рдца и҆ дꙋшѝ. сегѡ̀ ра́ди тѧ̀ вѣ́рою ᲂу҆блажа́емъ и҆ любо́вїю.</p>
<p><red>Ꙗ҆</red>ви́лсѧ є҆сѝ въ домꙋ̀ гдⷭ҇ни, ꙗ҆́кѡ ма́слина, бг҃омꙋ́дре, є҆ле́емъ по́тѡвъ твои́хъ, на̑ша ᲂу҆маща́ѧ ли́ца, творѧ́щихъ тво́й се́й сла́вный и҆ бжⷭ҇твенный пра́здникъ, мона́хѡвъ ᲂу҆краше́нїе, преподо́бныхъ верхо́вникъ.</p>
<p><red>Т</red>воѐ пресла́вное и҆сточи́вшее, всесла́вный пе́тре, тѣ́ло, благово́нно и҆ красно̀ мѵ́ро, вѣ̑рныѧ благово́нїѧ и҆спо́лни: благово́нїе бо бг҃ꙋ, и҆ жи́въ и҆ по кончи́нѣ ꙗ҆́вѣ показа́лсѧ є҆сѝ. тѣ́мже тѧ̀ досто́йнѡ ᲂу҆блажа́емъ.</p>
<p><red>Ѡ҆</red>свѧще́нный гдⷭ҇ꙋ бг҃ꙋ на́шемꙋ сосꙋ́де, мꙋ́ченикѡмъ и҆ а҆пⷭ҇лѡмъ и҆ а҆́гг҃лѡмъ собесѣ́дниче, ѡ҆ всѣ́хъ молѝ, вѣ́рою тѧ̀ чтꙋ́щихъ на землѝ, да ѡ҆брѧ́щемъ всѝ согрѣше́нїй ѡ҆ставле́нїе.</p>
<p><red>Бг҃оро́диченъ:</red></p>
<p><red>П</red>ощади́ мѧ, гдⷭ҇и, пощадѝ, є҆гда̀ хо́щеши мѝ сꙋди́ти, и҆ не ѡ҆сꙋдѝ менє̀ во ѻ҆́гнь, нижѐ ꙗ҆́ростїю ѡ҆бличи́ши менѐ, мо́литъ тѧ̀ дв҃а, тебѐ ро́ждшаѧ, хрⷭ҇тѐ, и҆ а҆́гг҃льстїи собо́ри, и҆ преподо́бныхъ совокꙋплє́нїѧ.</p>
<p><red>Свѣти́ленъ. Подо́бенъ:</red> <red>Ж</red>єны̀ ᲂу҆слы́шите:</p>
<p><red>А҆́</red>гг҃льстїи ᲂу҆диви́шасѧ чи́ни твои̑мъ подвигѡ́мъ, ꙗ҆̀же въ пꙋсты́ни твори́лъ є҆сѝ, ѻ҆нꙋ́фрїе бг҃оно́се: три́ бо къ шести́десѧтимъ лѣ́та, ѻ҆́ч҃е, пости́лсѧ є҆сѝ. и҆ ны́нѣ, <anchor type="page" number="161"/> всеблаже́нне преподо́бне, со хрⷭ҇то́мъ црⷭ҇твꙋеши въ непреходи̑мыѧ вѣ́ки.</p>
<p><red>Сла́ва, ст҃а́гѡ петра̀, гла́съ то́йже.</red></p>
<p><red>П</red>етрꙋ̀ тезоимени́таго верхо́вномꙋ всѝ, по́стникѡвъ похвалꙋ̀, и҆ преподо́бныхъ сла́вꙋ, столпа̀ нбⷭ҇наго, цвѣ́та а҆ѳѡ́нскаго, велегла́снѡ пѣ́сньми почти́мъ по до́лгꙋ, ꙗ҆́кѡ моли́твенника на́мъ всѣ̑мъ.</p>
<p><red>Бг҃оро́диченъ:</red></p>
<p><red>Б</red>цⷣꙋ тѧ̀ вои́стиннꙋ и҆сповѣ́дꙋемъ, влⷣчце, тебє̀ ра́ди спа́сшїисѧ: и҆́бо бг҃а неизрече́ннѡ родила̀ є҆сѝ, разрꙋ́шшаго кресто́мъ сме́рть, и҆ къ себѣ̀ привле́кша преподо́бныхъ собо́ры. съ ни́миже тѧ̀ восхвалѧ́емъ, дв҃о.</p>
<p><red>На стїхо́внѣ ѻ҆ктѡ́иха. Сла́ва, гла́съ и҃:</red></p>
<p><red>М</red>она́хѡвъ мно́жества наста́вники ва́съ почита́емъ, ѻ҆тцы̀ всечестні́и: и҆́миже мы̀ вои́стиннꙋ стезю̀ пра́вꙋю ше́ствовати позна́хомъ. блаже́ни є҆стѐ, хрⷭ҇тꙋ̀ рабо́тавшїи, и҆ вра́жїю низложи́сте си́лꙋ, гдⷭ҇ни ᲂу҆гѡ́дницы, а҆́гг҃лѡмъ ст҃ы̑мъ соприча̑стницы: съ ни́миже моли́тесѧ гдⷭ҇еви поми́ловатисѧ дꙋша́мъ на́шымъ.</p>
<p><red>Крⷭ҇тобг҃оро́диченъ. Подо́бенъ: Ѽ</red> пресла́внагѡ чꙋдесѐ!</p>
<p><red>Ю҆́</red>ница нескве́рнаѧ, ꙳ ю҆нца̀ ви́дѧщи на дре́вѣ, ꙳ пригвожда́ема во́лею, ꙳ рыда́ющи жа́лостнѣ, ꙳ ᲂу҆вы̀ мнѣ̀, вопїѧ́ше, ꙳ люби́мѣйшее ча́до: что́ ти со́нмъ воздадѐ безблагода́тный є҆вре́йскїй, ꙳ хотѧ́ мѧ ѡ҆безча́дствовати ꙳ ѿ тебє̀, вселюбе́зне;</p>
<p><red>На лїтꙋргі́и, блажє́нна ѿ канѡ́на петра̀, пѣ́снь г҃: и҆ ѻ҆нꙋ́фрїа, пѣ́снь ѕ҃. Прокі́менъ, гла́съ з҃:</red> <red>Ч</red>естна̀ предъ гдⷭ҇емъ сме́рть преподо́бныхъ є҆гѡ̀. <red>Сті́хъ:</red> <red>Ч</red>то̀ возда́мъ гдⷭ҇еви: <red>А҆пⷭ҇лъ къ гала́тѡмъ, зача́ло сг҃і. А҆ллилꙋ́їа, гла́съ ѕ҃:</red> <red>Б</red>лаже́нъ мꙋ́жъ боѧ́йсѧ гдⷭ҇а: <red>Сті́хъ:</red> <red>С</red>и́льно на землѝ бꙋ́детъ: <red>Є҆ѵⷢ҇лїе матѳе́а, зача́ло м҃г. Прича́стенъ:</red> <red>Р</red>а́дꙋйтесѧ, пра́веднїи, ѡ҆ гдⷭ҇ѣ:</p>
<footer/>
</document>
