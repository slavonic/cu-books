<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="folio" number="46v" label="м҃ѕ ѡ҆б."/>
<p><red>[глⷡ҇а и҃] СЛꙊ́ЖБА Ѻ҆́БЩА</red></p>
<p><red>а҆пⷭ҇лꙋ є҆ди́номꙋ.</red></p>
<p><red>Ве́чера,</red></p>
<p><red>на Гдⷭ҇и воззва́хъ, стїхи̑ры, гла́съ и҃.</red></p>
<p><red>Подо́бенъ:</red> <red>Ч</red>то̀ вы̀ нарече́мъ:</p>
<p><red>Ч</red>то́ тѧ и҆менꙋ́емъ, а҆пⷭ҇ле; ꙳ нб҃о ли; ꙗ҆́кѡ сла́вꙋ и҆сповѣ́далъ є҆сѝ бж҃їю. ꙳ рѣкꙋ́ ли; ꙗ҆́кѡ тва́рь напаѧ́еши та́йнѡ. ꙳ ѕвѣздꙋ̀; ѡ҆зарѧ́ющꙋю цр҃ковь. ꙳ ча́шꙋ; пи́во ст҃о́е и҆злива́ющꙋю. ꙳ дрꙋ́га хрⷭ҇то́ва бли́жнѣйшаго; ꙳ безпло́тныхъ равносе́льника; ꙳ молѝ ѡ҆ сп҃се́нїи дꙋ́шъ на́шихъ.</p>
<p><red>С</red>ла́вне бг҃ови́дче а҆пⷭ҇ле, ꙳ ᲂу҆краси́стѣсѧ но́зѣ твоѝ, ꙳ пꙋте́мъ про́повѣди ше́ствꙋющїи до́брѣ, ꙳ и҆ пꙋти̑ всѧ̑ вра̑жїѧ стѣснѧ́ющїи ꙳ широто́ю бжⷭ҇твеннагѡ ра́зꙋма, ꙳ сло́ва ꙗ҆́вльшагѡсѧ дебельство́мъ пло́ти, ꙳ и҆ ᲂу҆ч҃нка̀ тѧ̀ пресла́вна ꙳ и҆збра́вшаго, бл҃же́нне. ꙳ є҆го́же молѝ сп҃сти́сѧ дꙋша́мъ на́шымъ.</p>
<p><red>В</red>ои́стиннꙋ, бг҃оглаго́ливе а҆пⷭ҇ле, ꙳ по́сланъ бы́лъ є҆сѝ ѿ хрⷭ҇та̀, ꙳ ꙗ҆́кѡ стрѣла̀ свѣтови́днаѧ, ᲂу҆ѧзвлѧ́юща врагѝ, ꙳ ᲂу҆ѧ́звлєннымъ же дꙋша́мъ ꙳ ꙗ҆́вственнѡ подаю́ща и҆сцѣле́нїе. ꙳ тѣ́мже тѧ̀ по до́лгꙋ ᲂу҆бл҃жа́емъ, ꙳ и҆ ст҃о́е твоѐ дне́сь соверша́емъ торжество̀: ꙳ молѝ сп҃сти́сѧ дꙋша́мъ на́шымъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Т</red>ьма́ми, пречтⷭ҇аѧ, ѡ҆бѣща́хсѧ покаѧ́нїе сотвори́ти ѡ҆ мои́хъ согрѣше́нїихъ, но не ѡ҆ставлѧ́етъ мѧ̀ люби́мый ѕѡ́лъ мои́хъ ѡ҆бы́чай. сегѡ̀ ра́ди тебѣ̀ вопїю̀, и҆ припа́даю молѧ́сѧ: ты̀ мѧ̀, влⷣчце, и҆змѝ такова́гѡ мꙋчи́тельства, наставлѧ́ющи мѧ̀ къ лꙋ́чшымъ, и҆ сп҃се́нїѧ бли́з̾ сꙋ́щымъ.</p>
<p><red>Крⷭ҇тобг҃оро́диченъ:</red> <red>А҆́</red>гнца и҆ па́стырѧ тѧ̀, на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше: ꙳ <anchor type="folio" number="47" label="м҃з"/> сн҃е вожделѣ́ннѣйше, ка́кѡ на дре́вѣ крⷭ҇тнѣмъ ꙳ повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ твоѝ и҆ но́зѣ твоѝ, сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;</p>
<p><red>А҆́ще и҆́мать, самогла́сенъ:</red></p>
<p><red>Сла́ва, гла́съ ѕ҃:</red></p>
<p><red>И҆</red>злїѧ́сѧ бл҃года́ть во ᲂу҆стна́хъ твои́хъ, сла́вне а҆пⷭ҇ле <red>и҆́мⷬ҇къ</red>, и҆ бы́лъ є҆сѝ свѣти́льникъ цр҃кве хрⷭ҇то́вы, ᲂу҆чѧ̀ словє́сныѧ ѻ҆вцы̀, вѣ́ровати въ трⷪ҇цꙋ є҆диносꙋ́щнꙋю, во є҆ди́но бжⷭ҇тво̀.</p>
<p><red>И҆ ны́нѣ, бг҃оро́диченъ.</red></p>
<p><red>Н</red>икто́же притека́ѧй къ тебѣ̀, посра́мленъ ѿ тебє̀ и҆схо́дитъ, пречтⷭ҇аѧ бцⷣе дв҃о, но про́ситъ бл҃года́ти, и҆ прїе́млетъ дарова́нїе къ поле́зномꙋ проше́нїю.</p>
<p><red>Крⷭ҇тобг҃оро́диченъ:</red> <red>В</red>сечтⷭ҇аѧ, ꙗ҆́кѡ ви́дѣ тебѐ на крⷭ҇тѣ̀ повѣ́шена, пла́чꙋщи вопїѧ́ше мт҃рски: сн҃е мо́й и҆ бж҃е мо́й, сладча́йшее моѐ ча́до, ка́кѡ терпи́ши стрⷭ҇ть поно́снꙋю;</p>
<p><red>[зрѝ] А҆́ще ли пра́зднꙋеши съ полѷеле́емъ, глаго́ли бг҃оро́диченъ воскрⷭ҇ный:</red> <red>К</red>то̀ тебѐ не ᲂу҆бл҃жи́тъ: <red>[Пи́санъ въ концѣ̀ кни́ги сеѧ̀.]</red></p>
<p><red>Вхо́дъ. Прокі́менъ днѐ.</red></p>
<p><red>Та́же паремїи̑ г҃, а҆пⷭ҇льскїѧ, [пи̑саны въ концѣ̀ кни́ги сеѧ̀.]</red></p>
<p><red>На стїхо́внѣ стїхи̑ры, гла́съ д҃.</red></p>
<p><red>Подо́бенъ:</red> <red>Д</red>а́лъ є҆сѝ зна́менїе:</p>
<p><red>П</red>рїѧ́лъ є҆сѝ, а҆пⷭ҇ле, над̾ де́мѡны ꙳ непобѣди́мꙋю вла́сть и҆ си́лꙋ, ꙳ ѡ҆ и҆́мени хрⷭ҇то́вѣ, ꙳ нача̑ла тьмы̑ си́хъ ѿгони́ти, ꙳ и҆ проше́лъ є҆сѝ зе́млю, ꙳ просвѣща́ѧ ꙗ҆́коже со́лнце, ꙳ и҆ всѧ̑ страны̑ наꙋчѝ, ꙳ пе́рвое, сла́вне, хрⷭ҇то́во проповѣ́далъ є҆сѝ сп҃си́тельное прише́ствїе.</p>
<p><red>Сті́хъ: Во всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.</red></p>
<p><red>П</red>е́рвѣй бл҃гости, ꙳ и҆ є҆сте́ственномꙋ и҆ пребж҃е́ственномꙋ ꙳ житїю̀ подо́бѧсѧ, ꙳ мꙋ́жъ бы́лъ є҆сѝ бл҃гъ, <red>и҆́мⷬ҇къ</red>, по сꙋществꙋ̀, ꙳ и҆ бл҃года́ти бжⷭ҇твенныѧ сн҃ъ и҆менꙋ́емь, ꙳ нра́вѡвъ твои́хъ бл҃гостїю, ꙳ и҆ ᲂу҆ма̀ чистото́ю, ꙳ хрⷭ҇то́въ показа́лсѧ є҆сѝ ꙳ ᲂу҆ч҃нкъ и҆́скреннїй.</p>
<anchor type="folio" number="47v" label="м҃з ѡ҆б."/>
<p><red>Сті́хъ: Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ тве́рдь.</red></p>
<p><red>Ѻ҆</red>рга́нъ до́брѣ соста́вленъ, ꙳ бж҃е́ственнымъ ѡ҆кормле́нїемъ, а҆пⷭ҇ле <red>и҆́мⷬ҇къ</red>, ꙳ ꙗ҆зы́кѡвъ зва́нїю ты̀ ᲂу҆вѣ́рилсѧ є҆сѝ, ꙳ къ позна́нїю хрⷭ҇то́вꙋ наставлѧ́ѧ, ꙳ словесы̀ и҆ дѣѧ̑нїи, ꙳ и҆ всѧ̑ просвѣти́лъ є҆сѝ ꙳ и҆сповѣ́дати и҆́стинное і҆и҃са бжⷭ҇тво̀, ꙳ сп҃са дꙋ́шъ на́шихъ.</p>
<p><red>Сла́ва, гла́съ в҃:</red></p>
<p><red>Ѡ҆</red>ста́вивъ земна̑ѧ, послѣ́довалъ є҆сѝ хрⷭ҇тꙋ̀, и҆ зна́менавсѧ дохнове́нїемъ ст҃а́гѡ дх҃а, по́сланъ бы́въ ѿ негѡ̀ въ ꙗ҆зы́ки поги́бшыѧ, ѡ҆браща́ти человѣ́ки въ свѣ́тъ бг҃озна́нїѧ, а҆пⷭ҇ле <red>и҆́мⷬ҇къ</red>, и҆ сконча́въ по́двиги бж҃е́ственныѧ твоеѧ̀ стра́сти, и҆ мꙋ́къ разли́чныхъ, дꙋ́шꙋ твою̀ хрⷭ҇тꙋ̀ пре́далъ є҆сѝ. того̀ молѝ, всебл҃же́нне, дарова́ти на́мъ ве́лїю млⷭ҇ть.</p>
<p><red>А҆́ще ли пра́зднꙋеши, глаго́ли бг҃оро́диченъ воскрⷭ҇ный:</red></p>
<p><red>Ѽ</red> чꙋдесѐ, но́вагѡ, всѣ́хъ дре́внихъ чꙋде́съ!</p>
<p><red>А҆́ще ли не пра́зднꙋеши, глаго́ли бг҃оро́диченъ се́й:</red></p>
<p><red>Ꙗ҆́</red>кѡ плодови́та ма́слина дв҃а, и҆зрастѝ тебѐ плода̀ живо́тнаго плодоноси́ти мі́рови ве́лїю и҆ бога́тꙋю млⷭ҇ть.</p>
<p><red>Крⷭ҇тобг҃оро́диченъ:</red> <red>Д</red>ре́вꙋ крⷭ҇тномꙋ тѧ̀, і҆и҃се, пригвожде́на, ꙳ зрѧ́щи неискꙋсобра́чнаѧ, ꙳ пла́чꙋщи глаго́лаше: ꙳ ча́до сладча́йшее, ꙳ почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ, ꙳ свѣ́те непристꙋ́пный пребезнача́льнагѡ ѻ҆ц҃а̀; ꙳ потщи́сѧ и҆ просла́висѧ, ꙳ ꙗ҆́кѡ да сла́вꙋ полꙋ́чатъ бжⷭ҇твеннꙋю, ꙳ бжⷭ҇твєнныѧ стра̑сти твоѧ̑ сла́вѧщїи.</p>
<p><red>Тропа́рь во ᲂу҆ста́вѣ.</red></p>
<p><red>А҆́ще ли нѣ́сть ᲂу҆ста́ва, глаго́ли се́й тропа́рь, гла́съ г҃:</red></p>
<p><red>А҆</red>пⷭ҇ле ст҃ы́й <red>и҆́мⷬ҇къ</red>, молѝ млⷭ҇тиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p><red>Сла́ва, и҆ ны́нѣ, бг҃оро́диченъ, по гла́съ тропарѧ̀.</red></p>
<anchor type="folio" number="48" label="м҃и"/>
<p><red>На ᲂу҆́трени</red></p>
<p><red>на Бг҃ъ гдⷭ҇ь: тропа́рь то́йже.</red></p>
<p><red>По а҃-й каѳі́смѣ, сѣда́ленъ, гла́съ в҃:</red></p>
<p><red>Оу҆</red>лови́въ ꙗ҆зы́ки а҆пⷭ҇лъ сла́вный, и҆ наꙋчи́въ концы̀ зємны́ѧ, тебѣ̀ кла́нѧтисѧ со ѻ҆ц҃е́мъ и҆ дх҃омъ, хрⷭ҇тѐ бж҃е: тогѡ̀ ра́ди ᲂу҆твердѝ цр҃ковь твою̀, и҆ вѣ̑рнымъ низпослѝ бл҃гослове́нїе твоѐ, є҆ди́не млⷭ҇тиве и҆ чл҃вѣколю́бче. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Б</red>ж҃е́ственнагѡ є҆стества̀ ѻ҆́бщницы бы́хомъ тобо́ю, бцⷣе приснодв҃о: бг҃а бо на́мъ воплоти́вшагосѧ родила̀ є҆сѝ. тѣ́мже по до́лгꙋ тѧ̀ всѝ бл҃гоче́стнѡ велича́емъ.</p>
<p><red>По в҃-й каѳі́смѣ сѣда́ленъ, гла́съ д҃:</red></p>
<p><red>Л</red>ꙋчꙋ̀ ꙗ҆́кѡ сл҃нце пра́вды и҆спꙋсти́ тѧ хрⷭ҇то́съ, просвѣти́ти всю̀ зе́млю, а҆пⷭ҇ле сла́вный <red>и҆́мⷬ҇къ</red>, бж҃е́ственными твои́ми мл҃твами ѡ҆зарѧ́еши, и҆ бжⷭ҇твеннымъ свѣ́томъ невече́рнимъ всѣ́хъ просвѣща́еши, вѣ́рою соверша́ющихъ ст҃ꙋ́ю па́мѧть твою̀. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Н</red>аде́жда непосты́днаѧ надѣ́ющихсѧ на тѧ̀, є҆ди́на ро́ждшаѧ па́че є҆стества̀ пло́тїю хрⷭ҇та̀ бг҃а на́шего, того̀ со ст҃ы́ми а҆пⷭ҇лы молѝ, пода́ти вселе́ннѣй ѡ҆чище́нїе прегрѣше́нїй, и҆ всѣ̑мъ на́мъ пре́жде конца̀ житїѧ̀ и҆справле́нїе.</p>
<p><red>Припѣ́въ:</red></p>
<p><red>В</red>елича́емъ тѧ̀, а҆пⷭ҇ле ст҃ы́й <red>и҆́мⷬ҇къ</red>, и҆ чте́мъ болѣ́зни и҆ трꙋды̀ твоѧ̑, и҆́миже трꙋди́лсѧ є҆сѝ во бл҃говѣ́стїи хрⷭ҇то́вѣ.</p>
<p><red>Ѱало́мъ и҆збра́нный:</red> <red>Н</red>б҃са̀ повѣ́даютъ сла́вꙋ бж҃їю:</p>
<p><red>По полѷеле́и сѣда́ленъ, гла́съ и҃.</red></p>
<p><red>Подо́бенъ:</red> <red>П</red>ремꙋ́дрости:</p>
<p><red>М</red>ре́жею слове́съ бжⷭ҇твенныхъ, ры̑бы ᲂу҆лови́въ словє́сныѧ, сїѧ̑ прине́слъ є҆сѝ нача́токъ бг҃ꙋ на́шемꙋ и҆ въ хрⷭ҇то́вы ꙗ҆́звы жела́ѧ ѡ҆блещи́сѧ, подо́бникъ стрⷭ҇ти є҆гѡ̀ ꙗ҆ви́лсѧ є҆сѝ. тѣ́мъ <anchor type="folio" number="48v" label="м҃и ѡ҆б."/> соше́дшесѧ по до́лгꙋ чти́мъ, а҆пⷭ҇ле сла́вне, всепра́зднственнꙋю па́мѧть твою̀, и҆ согла́снѡ вопїе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти, чтꙋ́щымъ любо́вїю ст҃ꙋ́ю па́мѧть твою̀. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Н</red>бⷭ҇нꙋю две́рь и҆ кївѡ́тъ, прест҃ꙋ́ю го́рꙋ, свѣ́тлый ѡ҆́блакъ воспои́мъ, неѡпали́мꙋю кꙋпинꙋ̀, слове́сный ра́й, є҆́ѵы воззва́нїе, вселе́нныѧ всеѧ̀ вели́кое сокро́вище: ꙗ҆́кѡ сп҃се́нїе въ не́й содѣ́ласѧ мі́ра, и҆ ѡ҆ставле́нїе дре́внихъ согрѣше́нїй. сегѡ̀ ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй ѡ҆ставле́нїе дарова́ти, бл҃гоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀.</p>
<p><red>Степє́нна, а҃-й а҆нтїфѡ́нъ д҃-гѡ гла́са.</red></p>
<p><red>Прокі́менъ:</red> <red>В</red>о всю̀ зе́млю и҆зы́де вѣща́нїе и҆́хъ:</p>
<p><red>Сті́хъ:</red> <red>Н</red>б҃са̀ повѣ́даютъ сла́вꙋ бж҃їю:</p>
<p><red>В</red>сѧ́кое дыха́нїе:</p>
<p><red>Та́же є҆ѵⷢ҇лїе, [пи́сано въ концѣ̀ кни́ги сеѧ̀.]</red></p>
<p><red>По н҃-мъ ѱалмѣ̀ стїхи́ра, гла́съ ѕ҃:</red></p>
<p><red>И҆́</red>же бж҃е́ственнагѡ дх҃а ꙗ҆́снѡ бл҃года́ть прїе́мъ, сщ҃е́ннагѡ ли́ка а҆пⷭ҇льскагѡ соприча́стникъ бы́въ, <red>и҆́мⷬ҇къ</red>: тѣ́мъ носи́мое съ нб҃сѐ и҆ногда̀ дыха́нїе ѻ҆́гненное ѻ҆́гненнымъ ѧ҆зы́комъ вдохнꙋ́въ, и҆ ꙗ҆зы́ческое терно́вное попали́лъ є҆сѝ безбо́жїе, хрⷭ҇та̀ бг҃а проповѣ́дниче, молѝ сп҃сти́сѧ дꙋша́мъ на́шымъ.</p>
<p><red>Канѡ́нъ, гла́съ и҃.</red></p>
<p><red>Пѣ́снь а҃.</red></p>
<p><red>І҆рмо́съ:</red> <red>П</red>ѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ, свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще и҆ вопїю́ще, пои́мъ тебѣ̀ є҆ди́номꙋ влⷣцѣ.</p>
<p><red>В</red>ъ вы́шнихъ влⷣцѣ предстоѧ̀ <red>и҆́мⷬ҇къ</red>, а҆пⷭ҇ле чꙋ́дне, тѧ̀ просла́вльшемꙋ, и҆ ᲂу҆ч҃нка̀ себѣ̀ свѣ́тлѡ показа́вшемꙋ, просвѣтѝ дꙋ́шꙋ мою̀, да воспою̀ бж҃е́ственнꙋю твою̀ па́мѧть.</p>
<p><red>В</red>сѧ́ко и҆з̾ѡби́лїе бл҃ги́хъ тебѣ̀ хрⷭ҇то́съ дарова́въ, ве́рхъ бж҃е́ственныхъ дарова́нїй, а҆пⷭ҇ле, показа́ тѧ, сꙋдо́мъ првⷣнымъ, бг҃оѧвле́нне, првⷣный є҆ди́нъ.</p>
<anchor type="folio" number="49" label="м҃ѳ"/>
<p><red>В</red>седꙋхо́внꙋю зарю̀ прїи́мъ, а҆пⷭ҇ле, соше́дшꙋю на тѧ̀ съ нб҃сѐ, ѻ҆гнедꙋхнове́нъ бы́лъ є҆сѝ, всю̀ попалѧ́ѧ пре́лесть многобо́жїѧ.</p>
<p><red>Бг҃оро́диченъ:</red> <red>Т</red>ы̀ моѐ ме́ртвенное и҆ тлѣ́нное, безсме́ртное и҆ нетлѣ́нное, сп҃се, показа́въ, во ᲂу҆тро́бꙋ всели́лсѧ є҆сѝ ст҃ы́ѧ дв҃ы пречтⷭ҇ыѧ неискꙋсобра́чнѡ, воѡбрази́всѧ же въ чл҃вѣ́ческое є҆стество̀.</p>
<p><red>Пѣ́снь г҃.</red></p>
<p><red>І҆рмо́съ:</red> <red>Н</red>ѣ́сть ст҃ъ ꙗ҆́кѡ гдⷭ҇ь, и҆ нѣ́сть првⷣнъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть првⷣнъ па́че тебє̀, гдⷭ҇и.</p>
<p><red>Б</red>ж҃е́ственное та́инство воплоще́нїѧ позна́лъ є҆сѝ вои́стиннꙋ, а҆пⷭ҇ле <red>и҆́мⷬ҇къ</red> бг҃опрїѧ́тне, ѿ сама́гѡ сп҃са зарю̀ прїи́мъ премі́рнꙋю.</p>
<p><red>С</red>ло́во безнача́льное и҆ присносꙋ́щное, своего̀ слꙋжи́телѧ тѧ̀, а҆пⷭ҇ле чꙋ́дне, блиста́нїи свѣ́тлыми бога́тнѡ просвѣтѝ бж҃е́ственныѧ бл҃года́ти.</p>
<p><red>З</red>аре́ю разжже́нъ и҆ дѣ́телїю дꙋхо́вною, ꙗ҆́кѡ стрѣла̀ бг҃ови́днаѧ по́сланъ бы́лъ є҆сѝ ѿ хрⷭ҇та̀, а҆пⷭ҇ле пресла́вне, и҆ мі́ръ просвѣти́лъ є҆сѝ, бл҃же́нне, ᲂу҆че́нїемъ твои́мъ.</p>
<p><red>Бг҃оро́диченъ:</red> <red>С</red>вѣ́щникъ всезлаты́й тѧ̀ прⷪ҇ро́къ прописа̀, бцⷣе, носѧ́щꙋ свѣ́тъ невече́рнїй, просвѣща́ющаго мі́ръ лꙋча́ми бжⷭ҇тва̀, хрⷭ҇та̀ бг҃а на́шегѡ.</p>
<p><red>Сѣда́ленъ, гла́съ г҃.</red></p>
<p><red>Подо́бенъ:</red> <red>Б</red>ж҃е́ственныѧ:</p>
<p><red>Б</red>ж҃е́ственнагѡ дх҃а свѣтозаре́нїемъ, тмꙋ̀ разрꙋши́лъ є҆сѝ многобо́жїѧ, и҆ вѣ́рныхъ сердца̀ просвѣти́лъ є҆сѝ, воспѣ́въ сп҃си́тєльныѧ повелѣ̑нїѧ а҆пⷭ҇ле <red>и҆́мⷬ҇къ</red>, премꙋ́дре, хрⷭ҇та̀ бг҃а молѝ, дарова́ти на́мъ ве́лїю млⷭ҇ть.</p>
<p><red>Сла́ва и҆ ны́нѣ, бг҃оро́диченъ:</red></p>
<p><red>К</red>і́йждо и҆дѣ́же сп҃са́етсѧ, та́мѡ пра́веднѡ и҆ притека́етъ: и҆ ко́е и҆но́е таково́е прибѣ́жище, ꙗ҆́кѡ ты̀, бцⷣе, покрыва́ющее дꙋ́шы на́шѧ;</p>
<p><red>Крⷭ҇тобг҃оро́диченъ:</red> <red>Ж</red>е́злъ си́лы стѧжа́вшїи крⷭ҇тъ сн҃а твоегѡ̀, бцⷣе, тѣ́мъ низлага́емъ врагѡ́въ шата̑нїѧ, любо́вїю тѧ̀ непреста́ннѡ велича́юще.</p>
<anchor type="folio" number="49v" label="м҃ѳ ѡ҆б."/>
<p><red>Пѣ́снь д҃.</red></p>
<p><red>І҆рмо́съ:</red> <red>И҆</red>з̾ горы̀ прїѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ, бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.</p>
<p><red>В</red>е́сь сокро́вище сы́й дарова́нїй є҆ѵⷢ҇льскихъ, бл҃года́ти и҆спо́лненъ, свѣ́тъ мі́ра, и҆ со́ль вселе́нныѧ, <red>и҆́мⷬ҇къ</red> всебл҃же́нне, бы́лъ є҆сѝ.</p>
<p><red>В</red>еще́й стꙋ́днагѡ ꙗ҆вле́нїѧ ѿврати́лсѧ є҆сѝ, невеще́ственъ же свѣ́тъ ви́дѣти сподо́билсѧ є҆сѝ бж҃ества̀, ви́дъ прїи́мшаго ве́щь человѣ́чества, досточꙋ́дне.</p>
<p><red>Т</red>ы̀, ꙗ҆́кѡ ᲂу҆ч҃нкъ жи́зни нетлѣ́нныѧ, ᲂу҆мертвѝ на́шъ живꙋ́щїй грѣ́хъ, живоно́сною си́лою животода́вца, є҆ѧ́же прїѧ́лъ є҆сѝ дѣ́йствїе.</p>
<p><red>Бг҃оро́диченъ:</red> <red>Р</red>а́венъ бы́въ ѻ҆ц҃ꙋ̀ твоемꙋ̀ по сꙋществꙋ̀, ра́венъ человѣ́кѡмъ бы́лъ є҆сѝ по є҆стествꙋ̀, ѿ пречтⷭ҇ыѧ дв҃ы на́шꙋ, влⷣко, пло́ть прїе́мый.</p>
<p><red>Пѣ́снь є҃.</red></p>
<p><red>І҆рмо́съ: Ѿ</red> нощѝ невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ᲂу҆́тромъ чл҃вѣколю́бїѧ твоегѡ̀, гдⷭ҇и.</p>
<p><red>С</red>о ѻ҆гне́мъ дх҃о́внымъ, бг҃ови́дче, тво́й смѣси́сѧ ѧ҆зы́къ, є҆го́же воспрїѧ́лъ є҆сѝ любо́вїю, на го́рницѣ сѣдѧ̀.</p>
<p><red>Ꙗ҆́</red>кѡ высо́къ сы́й въ превы́шнихъ се́лѣхъ живы́й, <red>и҆́мⷬ҇къ</red>, высѡ́каѧ и҆ вели̑каѧ ᲂу҆чє́нїѧ на́мъ прине́слъ є҆сѝ.</p>
<p><red>Оу҆́</red>мъ чи́стъ и҆мѣ́ѧй къ бг҃ꙋ во свѣ́тлости, се́рдце чи́сто стѧжа́лъ є҆сѝ, и҆ воплоще́ннаго бг҃а ви́дѣлъ є҆сѝ, непостижи́маго ра́зꙋмомъ.</p>
<p><red>Бг҃оро́диченъ:</red> <red>З</red>ако́нъ пе́рвый, дв҃о, ржⷭ҇тво́мъ твои́мъ преста̀, процвѣте́ же бл҃года́ть, и҆ пра́вда возсїѧ̀.</p>
<p><red>Пѣ́снь ѕ҃.</red></p>
<p><red>І҆рмо́съ:</red> <red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.</p>
<p><red>Ꙗ҆́</red>кѡ ᲂу҆ч҃нкъ и҆ дрꙋ́гъ хрⷭ҇то́въ, а҆пⷭ҇ле сла́вне, ре́вностїю поревнова́лъ є҆сѝ, по гдⷭ҇ѣ бз҃ѣ вседержи́тели.</p>
<anchor type="folio" number="50" label="н҃"/>
<p><red>Т</red>ебѐ бж҃е́ственныхъ чꙋде́съ самодѣ́лателѧ сп҃съ показа̀, да́въ вла́сть тебѣ̀ дѣ́йствомъ своеѧ̀ бл҃гости.</p>
<p><red>П</red>реꙋкра́шенъ бж҃е́ственною бл҃года́тїю ᲂу҆че́нїѧ, бл҃говѣствꙋ́еши мі́рꙋ ѻ҆́бщее сп҃се́нїе, сꙋ́щаго над̾ всѣ́ми бг҃а, а҆пⷭ҇ле хрⷭ҇то́въ, <red>и҆́мⷬ҇къ</red> прехва́льне.</p>
<p><red>Бг҃оро́диченъ:</red> <red>Д</red>а заградѧ́тсѧ ᲂу҆ста̀ ѕлочести́выхъ, бцⷣꙋ тѧ̀ немꙋ́дрствꙋющихъ, всенепоро́чнаѧ, и҆ ли́ца и҆́хъ въ стꙋ́дъ да ѡ҆блекꙋ́тсѧ.</p>
<p><red>Конда́къ, во ᲂу҆ста́вѣ.</red></p>
<p><red>А҆́ще ли нѣ́сть ᲂу҆ста́ва, глаго́ли се́й конда́къ, гла́съ д҃.</red></p>
<p><red>Подо́бенъ:</red> <red>Ꙗ҆</red>ви́лсѧ є҆сѝ:</p>
<p><red>Ꙗ҆́</red>кѡ ѕвѣздꙋ̀ пресвѣ́тлꙋю цр҃ковь всегда̀ стѧжа́ тѧ, а҆пⷭ҇ле <red>и҆́мⷬ҇къ</red>, чꙋде́съ твои́хъ многоподава́нїемъ просвѣща́ема. тѣ́мже зове́мъ хрⷭ҇тꙋ̀: сп҃сѝ чтꙋ́щихъ вѣ́рою па́мѧть твоегѡ̀ а҆пⷭ҇ла, многомлⷭ҇тиве.</p>
<p><red>І҆́косъ:</red> <red>С</red>трꙋю̀ сло́ва пода́ждь мѝ, гдⷭ҇и, водно́е є҆стество̀ содѣ́ѧвый, и҆ се́рдце моѐ ᲂу҆крѣпѝ, бл҃гоꙋтро́бне, и҆́же зе́млю ᲂу҆тверди́вый сло́вомъ твои́мъ: и҆ просвѣтѝ моѐ помышле́нїе, свѣ́томъ ꙗ҆́кѡ ри́зою ѡ҆дѣва́ѧйсѧ, да глаго́лѧ и҆ пою̀ подѡ́бнаѧ, досто́йнѡ почестѝ твоего̀ а҆пⷭ҇ла, многомлⷭ҇тиве.</p>
<p><red>Пѣ́снь з҃.</red></p>
<p><red>І҆рмо́съ:</red> <red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>С</red>тра́ннꙋ ре́вность и҆мы́й, ны́нѣ прⷭ҇то́лꙋ предстои́ши влⷣчнемꙋ <red>и҆́мⷬ҇къ</red>, ꙗ҆́кѡ слꙋга̀ хрⷭ҇то́въ вѣнча́нъ бы́лъ є҆сѝ, бг҃опроповѣ́дниче, вопїѧ̀: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>В</red>кꙋ́пѣ сло́вꙋ сликовствꙋ́ѧ и҆ собесѣ́дникъ томꙋ̀ бы́въ, црⷭ҇твїѧ та́мѡ сопричасти́лсѧ є҆сѝ вы́шнѧгѡ, зовы́й: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>М</red>ꙋ́дростїю ѡ҆бложе́нъ, бл҃года́тїю ѡ҆заре́нъ, ми́рною красото́ю ᲂу҆краше́нъ, бг҃оглаго́ливе а҆пⷭ҇ле ст҃е, вопїе́ши: бл҃гослове́нъ є҆сѝ, гдⷭ҇и бж҃е, во вѣ́ки.</p>
<anchor type="folio" number="50v" label="н҃ ѡ҆б."/>
<p><red>Бг҃оро́диченъ:</red> <red>Л</red>е́стїю дре́вле бл҃гожре́бїѧ пра́ѻтцы и҆згна̀ ѕмі́й: ты́ же си́хъ, мт҃и бж҃їѧ, воззвала̀ є҆сѝ глаго́лющихъ: бл҃гослове́нъ, пречтⷭ҇аѧ, пло́дъ твоегѡ̀ чре́ва.</p>
<p><red>Пѣ́снь и҃.</red></p>
<p><red>І҆рмо́съ:</red> <red>М</red>ꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ безчи́слєннымъ покланѧ́ющымсѧ ѡ҆́бразꙋ въ деи́рѣ, трѝ ѻ҆́троцы не повинꙋ́вшесѧ, гдⷭ҇а воспѣва́хꙋ, и҆ славосло́влѧхꙋ во всѧ̑ вѣ́ки.</p>
<p><red>Ꙗ҆́</red>кѡ кра́снѣ но́зѣ твоѝ ꙗ҆ви́стѣсѧ, бл҃голѣ́пенъ є҆́сть и҆ ѧ҆зы̑къ глаго́лющь сла́вꙋ хрⷭ҇то́вꙋ, и҆ наꙋчѝ зва́ти: гдⷭ҇а по́йте и҆ превозноси́те во всѧ̑ вѣ́ки.</p>
<p><red>Д</red>обро́тами ᲂу҆кра́шенъ свѣтолꙋ́чными, и҆ чꙋде́съ пꙋща́ѧ сїѧ̑нїѧ, позна́лсѧ є҆сѝ лю́демъ сѣ́мѧ бл҃гослове́нное, ᲂу҆вѣрѧ́ѧ взыва́ти: гдⷭ҇а по́йте и҆ превозноси́те во всѧ̑ вѣ́ки.</p>
<p><red>С</red>т҃ъ ᲂу҆ч҃нкъ, нбⷭ҇нымъ ᲂу҆че́нъ та́йнамъ вои́стиннꙋ, проше́лъ є҆сѝ вселе́ннꙋю, ᲂу҆чѧ̀ велегла́снѡ сло́во вѣ́ры хрⷭ҇то́вы ты̀, а҆пⷭ҇ле, и҆ неизрече́ннꙋю и҆сповѣ́даѧ бл҃года́ть вопїѧ̀: гдⷭ҇а по́йте и҆ превозноси́те во всѧ̑ вѣ́ки.</p>
<p><red>Бг҃оро́диченъ:</red> <red>Оу҆́</red>мъ не мо́жетъ ржⷭ҇тва̀ твоегѡ̀, бг҃ороди́тельнице, сказа́ти, и҆ и҆зрещѝ сло́во и҆знемога́етъ: бг҃а бо заче́нши родила̀ є҆сѝ, дв҃о: є҆го́же превозно́симъ во всѧ̑ вѣ́ки.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>В</red>ои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннїи тобо́ю, дв҃о чтⷭ҇аѧ, съ безпло́тными ли́ки тѧ̀ велича́юще.</p>
<p><red>Ꙗ҆́</red>вленъ бы́лъ є҆сѝ концє́мъ, а҆пⷭ҇ле, бж҃е́ственнымъ свѣ́томъ сїѧ́ѧ, и҆ ѻ҆́гнь дх҃о́вный прїи́мъ, свѣтоза́ренъ показа́лсѧ є҆сѝ, <red>и҆́мⷬ҇къ</red>, тѣ́мже тѧ̀ велича́емъ.</p>
<p><red>В</red>е́сь бг҃ꙋ возложе́нъ, томꙋ̀ сраствори́лсѧ є҆сѝ: є҆го́же ны́нѣ молѝ, бг҃оѧвле́нне, ѡ҆ на́съ, вѣ́рою и҆ любо́вїю восхвалѧ́ющихъ тѧ̀.</p>
<p><red>Т</red>вою̀, пребл҃же́нне, па́мѧть пра́зднꙋюще, мо́лимсѧ всегда̀, треволне́нїѧ и҆збы́ти хода́тайствомъ дерзнове́нїѧ твоегѡ̀: є҆го́же ꙗ҆́кѡ хрⷭ҇то́въ а҆пⷭ҇лъ и҆́маши, бг҃ови́дче всечтⷭ҇не.</p>
<anchor type="folio" number="51" label="н҃а"/>
<p><red>Бг҃оро́диченъ:</red> Сп҃се́нїѧ всѣ́хъ хода́таицꙋ ꙗ҆́вльшꙋюсѧ человѣ́кѡмъ, и҆ мі́ръ просвѣ́щшꙋю сїѧ̑нїи бг҃ови́дныѧ чистоты̀, въ пѣ́снехъ велича́емъ.</p>
<p><red>Свѣти́ленъ.</red></p>
<p><red>Подо́бенъ:</red> Дх҃омъ предзрѧ̀:</p>
<p><red>Т</red>ече́нїе кра́сныхъ твои́хъ но́гъ, <red>и҆́мⷬ҇къ</red> а҆пⷭ҇ле, возврати́въ къ ше́ствїю нбⷭ҇номꙋ возше́лъ є҆сѝ ра́дꙋѧсѧ, и҆ трⷪ҇цѣ предста́въ, во ѻ҆ц҃ѣ̀ ви́диши сн҃а и҆ дх҃а бж҃е́ственнаго. сегѡ̀ ра́ди вѣ́рою пресщ҃е́ннꙋю твою̀ и҆ бжⷭ҇твеннꙋю пра́зднꙋемъ па́мѧть.</p>
<p><red>Бг҃оро́диченъ:</red> <red>С</red>тра́шнагѡ и҆спыта́нїѧ воспомина́ю ча́съ, мно́жество ѕѡ́лъ дѣ́лъ мои́хъ ᲂу҆жаса́етъ и҆ ᲂу҆страша́етъ мѧ̀, но ᲂу҆ще́дри пречтⷭ҇аѧ, те́плою твое́ю мл҃твою, и҆ да́ждь мѝ сп҃се́нїе: є҆ли̑ка бо хо́щеши, мо́жеши.</p>
<p><red>На хвали́техъ стїхи̑ры, гла́съ д҃.</red></p>
<p><red>Подо́бенъ:</red> <red>Ꙗ҆́</red>кѡ до́блѧ:</p>
<p><red>Т</red>ро́стїю бл҃года́ти, ꙳ ѿ глꙋбины̀ сꙋ́етства человѣ́ки и҆звле́клъ є҆сѝ, досточꙋ́дне, ꙳ ᲂу҆чт҃лѧ ма́нїемъ повинꙋ́всѧ, <red>и҆́мⷬ҇къ</red>, ꙳ просвѣ́щшагѡ по всемꙋ̀ твоѐ разꙋмѣ́нїе, и҆ а҆пⷭ҇ла, и҆ че́стна бг҃оглаго́льника, ꙳ тѧ̀, всебл҃же́нне, показа́вша, ꙳ тогѡ̀ непости́жнагѡ бж҃ества̀. <red>[Два́жды.]</red></p>
<p><red>Д</red>х҃а сїѧ́нїе на тѧ̀ сни́де ꙳ во ѻ҆́гненнѣ ви́дѣ, и҆ тѧ̀, бл҃же́нне, бж҃е́ственное прїѧ́телище содѣ́ла, ꙳ ско́рѡ ѿгонѧ́ща безбо́жїѧ мглꙋ̀, ꙳ и҆ мі́ръ просвѣща́юща ꙳ сїѧ́нїемъ всемꙋ́дрыхъ твои́хъ слове́съ, ꙳ тайноглаго́льниче, ꙳ а҆пⷭ҇лѡвъ ᲂу҆краше́нїе, ꙳ хрⷭ҇то́въ самови́дче бл҃же́нне.</p>
<p><red>М</red>о́лнїѧми проповѣ́данїѧ, ꙳ во тьмѣ̀ сѣдѧ́щыѧ невѣ́дѣнїѧ, ꙳ сла́вне, просвѣти́въ, ꙳ показа́лъ є҆сѝ сы́ны ꙳ влⷣки и҆ бг҃а вѣ́ры ра́ди. ꙳ є҆гѡ́же стрⷭ҇те́мъ ревнова́лъ є҆сѝ и҆ сме́рти, ꙳ и҆ сла́вы бы́лъ є҆сѝ наслѣ́дникъ, ꙳ ꙗ҆́кѡ мꙋ́дръ и҆ бг҃оглаго́ливъ, ꙳ ꙗ҆́кѡ ᲂу҆ч҃нкъ и҆́стины.</p>
<p><red>Сла́ва, гла́съ в҃:</red> <red>Ѡ҆</red>ста́вивъ земна̑ѧ, послѣ́довалъ є҆сѝ хрⷭ҇тꙋ̀ и҆ зна́менавсѧ дохнове́нїемъ ст҃а́гѡ дх҃а, по́сланъ бы́въ ѿ негѡ̀ въ ꙗ҆зы̑ки поги́бшыѧ, ѡ҆браща́ти человѣ́ки во свѣ́тъ бг҃озна́нїѧ, <anchor type="folio" number="51v" label="н҃а ѡ҆б."/> а҆пⷭ҇ле <red>и҆́мⷬ҇къ</red>: и҆ сконча́въ по́двиги бжⷭ҇твенныѧ твоеѧ̀ стрⷭ҇ти, и҆ мꙋ́къ разли́чныхъ, дꙋ́шꙋ твою̀ хрⷭ҇тꙋ̀ пре́далъ є҆сѝ: того̀ молѝ, всебл҃же́нне, дарова́ти на́мъ ве́лїю млⷭ҇ть.</p>
<p><red>И҆ ны́нѣ, бг҃оро́диченъ:</red></p>
<p><red>В</red>сѐ ᲂу҆пова́нїе моѐ на тѧ̀ возлага́ю, мт҃и бж҃їѧ, сохрани́ мѧ под̾ кро́вомъ твои́мъ.</p>
<p><red>Крⷭ҇тобг҃оро́диченъ:</red> <red>Є҆</red>гда̀ нескве́рнаѧ а҆́гница, ꙳ ви́дѣ своего̀ а҆́гнца, на заколе́нїе ꙗ҆́кѡ чл҃вѣ́ка во́лею влеко́ма, ꙳ рыда́ющи глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ, тебѐ ро́ждшꙋю. ꙳ что̀ сїѐ сотвори́лъ є҆сѝ, и҆зба́вителю всѧ́ческихъ: ꙳ ѻ҆ба́че воспѣва́ю и҆ сла́влю твою̀, ꙳ ю҆́же па́че ᲂу҆ма̀ и҆ сло́ва, ꙳ кра́йнюю бл҃гость, чл҃вѣколю́бче.</p>
<footer/>
</document>
