<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="folio" number="79v" label="ѻ҃ѳ ѡ҆б."/>
<p><red>[глⷡ҇а д҃і] СЛꙊ́ЖБА Ѻ҆́БЩА</red></p>
<p><red>мч҃нкꙋ є҆ди́номꙋ.</red></p>
<p><red>Ве́чера,</red></p>
<p><red>на Гдⷭ҇и воззва́хъ, стїхи̑ры, гла́съ а҃.</red></p>
<p><red>Подо́бенъ: В</red>сехва́льнїи мч҃нцы:</p>
<p><red>С</red>ерде́чною пра́востїю, ꙳ бг҃а неѡб̾име́ннаго, ꙳ разꙋмѣ́въ всечтⷭ҇не, ꙳ въ того̀ вѣ́ровалъ є҆сѝ несꙋмнѣ́ннѡ бл҃же́нне, ꙳ соблю́дъ неизречє́ннаѧ є҆гѡ̀ повелѣ̑нїѧ спаси́тєльнаѧ, ꙳ и҆зѧ́щнѣ премꙋ́дре ꙳ пострада́въ терпѣли́внѡ, црⷭ҇тво воспрїѧ́лъ є҆сѝ недви́жимое.</p>
<p><red>К</red>ро́вїю твое́ю честно́ю ꙳ зе́млю ѡ҆ст҃и́лъ є҆сѝ, ꙳ и҆ сквє́рныѧ крѡ́ви ᲂу҆праздни́лъ є҆сѝ, ꙳ принѡси́мыѧ бѣсѡ́мъ беззако́ннѡ, ꙳ и҆ вѣне́цъ нетлѣ́нный прїѧ́лъ є҆сѝ, ꙳ на версѣ̀ твое́мъ всечтⷭ҇не. ꙳ тѣ́мже моли́сѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю млⷭ҇ть.</p>
<p><red>Ѡ҆</red>сщ҃а́еми є҆смы̀, ꙳ твоѧ̑ сщ҃є́ннаѧ борє́нїѧ и҆ по́двиги сла́вѧщїи ꙳ мч҃нче всечтⷭ҇не, <red>и҆́мⷬ҇къ,</red> ꙳ и҆́миже сограждани́нъ а҆́гг҃лѡмъ бы́лъ є҆сѝ, ꙳ и҆ всѣ̑мъ стрⷭ҇тоте́рпцємъ соприча́стникъ. ꙳ съ ни́миже моли́сѧ, ꙳ дарова́ти дꙋша́мъ на́шымъ ми́ръ и҆ ве́лїю млⷭ҇ть.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Оу҆</red>вы̀ мнѣ̀, что̀ бꙋ́дꙋ, ᲂу҆́мъ и҆ дꙋ́шꙋ и҆ тѣ́ло ѡ҆скверни́въ прегрѣше́ньми, что̀ сотворю̀, ка́кѡ же и҆збѣ́гꙋ пла́мене нестерпи́магѡ, нерѣши́мыхъ ᲂу҆́зъ и҆ вѣ́чныхъ; но ѽ всенепоро́чнаѧ, пре́жде конца̀ молѝ сн҃а твоего̀, пода́ти мѝ ѡ҆ставле́нїе.</p>
<p><red>Крⷭ҇тобг҃оро́диченъ: С</red>воего̀ а҆́гнца, а҆́гница и҆ непоро́чнаѧ влⷣчца, на крⷭ҇тѣ̀ ꙗ҆́кѡ ви́дѣвши, ви́да не и҆мꙋ́ща нижѐ добро́ты, <anchor type="folio" number="80" label="п҃"/> ᲂу҆вы̀ мнѣ̀ рыда́ющи глаго́лаше: гдѣ̀ добро́та твоѧ̀ за́йде сладча́йшїй, гдѣ̀ бл҃голѣ́пїе, гдѣ̀ бл҃года́ть блиста́ющаѧ зра́ка твоегѡ̀, сн҃е мо́й вселюбе́знѣйшїй;</p>
<p><red>А҆́ще и҆́мать самогла́сенъ.</red> <red>Сла́ва, гла́съ ѕ҃:</red></p>
<p><red>Д</red>не́сь вселе́ннаѧ всѧ̀ страстоно́сца просвѣща́етсѧ зарѧ́ми, и҆ бж҃їѧ цр҃ковь цвѣты̑ ᲂу҆краша́ема мч҃нче, <red>и҆́мⷬ҇къ,</red> вопїе́тъ тѝ: ᲂу҆го́дниче хрⷭ҇то́въ, и҆ предста́телю теплѣ́йшїй, не преста́й моли́ти ѡ҆ всѣ́хъ рабѣ́хъ твои́хъ.</p>
<p><red>И҆ ны́нѣ бг҃оро́диченъ:</red></p>
<p><red>Б</red>г҃а и҆з̾ тебѐ воплоти́вшагосѧ разꙋмѣ́хомъ, бцⷣе дв҃о: того̀ молѝ ѡ҆ сп҃се́нїи дꙋ́шъ на́шихъ.</p>
<p><red>Крⷭ҇тобг҃оро́диченъ:</red></p>
<p><red>Подо́бенъ: В</red>сю̀ ѿложи́вше:</p>
<p><red>А҆́</red>гнца своего̀, а҆́гница нескве́рнаѧ дре́вле, и҆ непоро́чнаѧ влⷣчца, на крⷭ҇тъ воздвиза́ема ꙗ҆́кѡ ви́дѣ, мт҃рски восклица́ше, и҆ ᲂу҆дивлѧ́ющисѧ вопїѧ́ше: что̀ видѣ́нїе сїѐ, ча́до сла́дкое, но́вое и҆ пресла́вное, ка́кѡ лю́дїе неблагода́рнїи сꙋди́щꙋ пїла́товꙋ предаю́тъ тѧ̀, и҆ ѡ҆сꙋжда́ютъ сме́ртїю живота̀ всѣ́хъ, но пою̀ твоѐ неизрече́нное сло́ве схожде́нїе.</p>
<p><red>А҆́ще пра́зднꙋеши съ полѷеле́емъ, глаго́ли бг҃оро́диченъ: воскрⷭ҇ный:</red></p>
<p><red>К</red>то̀ тебѐ не ᲂу҆бл҃жи́тъ:</p>
<p><red>Вхо́дъ.</red> <red>Прокі́менъ днѐ.</red></p>
<p><red>Чтє́нїѧ мч҃нчєскаѧ, [пи̑сана въ концѣ̀ кни́ги сеѧ̀].</red></p>
<p><red>На стїхо́внѣ стїхи̑ры, гла́съ д҃.</red></p>
<p><red>Подо́бенъ: Ꙗ҆́</red>кѡ до́блѧ:</p>
<p><red>М</red>ногоѡбра́зными мꙋчє́нїи, ꙳ лю́тый мꙋчи́тель ка́знемъ ѕлы̑мъ преда́въ казни́ти ꙳ многострада́льное и҆ многотерпѣли́вое тѣ́ло твоѐ, ꙳ бг҃омы́сленне, <red>и҆́мⷬ҇къ,</red> ꙳ не ѿве́рглсѧ є҆сѝ хрⷭ҇та̀, ꙳ ни кꙋмі́рѡмъ поже́рлъ є҆сѝ: ꙳ но терпѣ́лъ є҆сѝ ꙗ҆́кѡ и҆но́мꙋ стра́ждꙋщꙋ, ꙳ ѡ҆жида́ѧ бꙋ́дꙋщагѡ воздаѧ́нїѧ ꙳ и҆ безсме́ртнагѡ бг҃осло́вїѧ.</p>
<p><red>Сті́хъ: Првⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆̀же въ лїва́нѣ, ᲂу҆мно́житсѧ.</red></p>
<anchor type="folio" number="80v" label="п҃ ѡ҆б."/>
<p><red>В</red>оздви́женъ и҆ стрꙋ́жемь, ꙳ и҆ ка́менїемъ посыпа́емь ꙳ и҆ желѣ́зомъ ᲂу҆ранѧ́емь, ꙳ и҆ мече́мъ скончава́емь, ꙳ непрекло́ненъ пребы́лъ є҆сѝ, ꙳ на ка́мени ᲂу҆́мнѣмъ ꙳ дꙋ́шꙋ твою̀ водрꙋзи́въ. ꙳ и҆ сегѡ̀ ра́ди а҆́гг҃льскимъ ликѡ́мъ сочета́лсѧ є҆сѝ, ꙳ свѣ́та невече́рнѧгѡ сподоблѧ́емь.</p>
<p><red>Сті́хъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.</red></p>
<p><red>И҆</red>сцѣле́нїе дарова́нїй ꙳ жела́ющымъ, и҆сточа́ютъ сла́вне, твоѧ̑ мо́щи, ꙳ потоплѧ́ютъ стра̑сти, ꙳ и҆ недꙋ́ги, <red>и҆́мⷬ҇къ,</red> ꙳ и҆ разорѧ́ютъ лꙋка́выхъ де́монѡвъ толпы̑: ꙳ напаѧ́ютъ же вѣ́рныхъ сердца̀, ꙳ прозѧба̑ющаѧ добродѣ́телей ꙳ плоды̀ бж҃е́ствєнныѧ, ꙳ и҆ бл҃гоче́стїѧ разꙋмѣ́нїе.</p>
<p><red>Сла́ва, гла́съ ѕ҃:</red></p>
<p><red>П</red>рїиди́те мч҃нколю́бцы всѝ, хрⷭ҇то́ва стрⷭ҇тоте́рпца тече́нїе соверши́вша, бл҃гоче́стнѡ просла́вимъ, <red>и҆́мⷬ҇къ,</red> сла́внаго: се́й бо ѕмі́евꙋ главꙋ̀ сокрꙋшѝ, и҆ кро́вїю зе́млю ѡ҆ст҃ѝ, ѿ сꙋ́щихъ здѣ̀ преста́висѧ къ вѣ́чнымъ жили́щємъ: и҆ ѿ вседержи́тельныѧ рꙋкѝ подвигѡ́въ по́честь прїѧ́тъ, про́ситъ ѡ҆чище́нїѧ дꙋша́мъ на́шымъ и҆ ве́лїѧ млⷭ҇ти.</p>
<p><red>И҆ ны́нѣ, бг҃оро́диченъ:</red></p>
<p><red>Б</red>цⷣе, ты̀ є҆сѝ лоза̀ и҆́стиннаѧ:</p>
<p><red>Крⷭ҇тобг҃оро́диченъ: П</red>речⷭ҇таѧ ꙗ҆́кѡ ви́дѣ тѧ̀ на крⷭ҇тѣ̀ повѣ́шена, пла́чꙋщи вопїѧ́ше мт҃рски: бж҃е мо́й, сладча́йшее ча́до моѐ, ка́кѡ терпи́ши стра́сть поно́снꙋю;</p>
<p><red>Тропа́рь во ᲂу҆ста́вѣ.</red></p>
<p><red>А҆́ще ли нѣ́сть ᲂу҆ста́ва, глаго́ли се́й тропа́рь, гла́съ д҃:</red></p>
<p><red>М</red>ч҃нкъ тво́й гдⷭ҇и, <red>и҆́мⷬ҇къ,</red> во страда́нїи свое́мъ вѣне́цъ прїѧ́тъ нетлѣ́нный ѿ тебѐ бг҃а на́шегѡ: и҆мѣ́ѧй во крѣ́пость твою̀, мꙋчи́телей низложѝ, сокрꙋшѝ и҆ де́монѡвъ немѡщны́ѧ де́рзѡсти, тогѡ̀ мл҃твами сп҃сѝ дꙋ́шы на́шѧ.</p>
<p><red>Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</red></p>
<anchor type="folio" number="81" label="п҃а"/>
<p><red>На ᲂу҆́трени,</red></p>
<p><red>на Бг҃ъ гдⷭ҇ь, тропа́рь то́йже.</red></p>
<p><red>По а҃-й каѳі́смѣ сѣда́ленъ, гла́съ а҃.</red></p>
<p><red>Подо́бенъ: Л</red>и́къ а҆́гг҃льскїй:</p>
<p><red>В</red>о́инство є҆́же на землѝ возненави́дѣвъ мч҃нче, ю҆́же на нб҃сѣ́хъ возжела́лъ є҆сѝ сла́вꙋ, и҆ бѡлѣ́зни претерпѣ́лъ є҆сѝ, и҆ нꙋ́жнꙋю сме́рть: тѣ́мже дне́сь всест҃ꙋ́ю твою̀ па́мѧть пра́зднꙋемъ, хрⷭ҇тꙋ̀ приносѧ́ще хвалꙋ̀, пребл҃же́нне, <red>и҆́мⷬ҇къ</red>. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>М</red>т҃рь тѧ̀ бж҃їю и҆ дв҃ꙋ мо́лимъ всѝ вои́стиннꙋ, въ щедрѡ́ты твоѧ̑ вопїе́мъ, любо́вїю прибѣга́юще къ твое́й бл҃гости: тѧ́ бо и҆́мамы грѣ́шнїи застꙋ́пницꙋ, и҆ тебѐ стѧжа́хомъ въ напа́стехъ сп҃се́нїе, є҆ди́нꙋ пречтⷭ҇ꙋю.</p>
<p><red>По в҃-й каѳі́смѣ сѣда́ленъ, гла́съ д҃.</red></p>
<p><red>Подо́бенъ: Ꙗ҆</red>ви́лсѧ є҆сѝ дне́сь:</p>
<p><red>Т</red>ече́нїе соверши́въ и҆́стинное, мꙋчи́телей всю̀ крѣ́пость побѣди́лъ є҆сѝ, и҆ прїѧ́лъ є҆сѝ вѣне́цъ ѿ рꙋкѝ вседержи́телѧ, <red>и҆́мⷬ҇къ,</red> всечтⷭ҇не, и҆ показа́лсѧ є҆сѝ а҆́гг҃лѡмъ соприча́стникъ. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>С</red>ло́во ѻ҆́ч҃ее, хрⷭ҇та̀ бг҃а на́шего, ѿ тебѐ воплоти́вшагосѧ позна́хомъ бцⷣе дв҃о, є҆ди́на чⷭ҇таѧ, є҆ди́на бл҃гослове́ннаѧ: тѣ́мъ непреста́ннѡ тѧ̀ воспѣва́юще велича́емъ.</p>
<p><red>По Хвали́те и҆́мѧ гдⷭ҇не:</red></p>
<p><red>Припѣ́въ:</red></p>
<p><red>В</red>елича́емъ тѧ̀ стрⷭ҇тоте́рпче ст҃ы́й, <red>и҆́мⷬ҇къ,</red> и҆ чте́мъ чтⷭ҇на̑ѧ страда̑нїѧ твоѧ̑, ꙗ҆̀же за хрⷭ҇та̀ претерпѣ́лъ є҆сѝ.</p>
<p><red>Ѱало́мъ и҆збра́нный: Б</red>г҃ъ на́мъ прибѣ́жище и҆ си́ла:</p>
<p><red>По полѷеле́и, сѣда́ленъ, гла́съ д҃:</red></p>
<p><red>В</red>о́ина хрⷭ҇то́ва непобѣди́маго, побѣди́телѧ на врагѝ до́блѧго, въ вели́кихъ чꙋдесѣ́хъ возсїѧ́вшаго, при́снѡ всѝ восхва́лимъ вѣ́рою, <red>и҆́мⷬ҇къ,</red> стрⷭ҇тоте́рпца: то́читъ бо цѣльбы̑ притека́ющымъ <anchor type="folio" number="81v" label="п҃а ѡ҆б."/> съ вѣ́рою, и҆ ᲂу҆толѧ́етъ стра̑сти лю̑тыѧ, и҆ сꙋ́щыѧ въ ско́рбехъ человѣ́ки застꙋпа́етъ. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>С</red>тѣна̀ непобѣди́маѧ на́мъ хрⷭ҇тїа́нѡмъ є҆сѝ бцⷣе дв҃о, къ тебѣ́ бо прибѣга́юще невреди́ми пребыва́емъ, и҆ па́ки согрѣша́юще, и҆́мамы тѧ̀ мл҃твенницꙋ. тѣ́мъ бл҃годарѧ́ще вопїе́мъ тѝ: ра́дꙋйсѧ бл҃года́тнаѧ, гдⷭ҇ь съ тобо́ю.</p>
<p><red>Степє́нна, а҃-й а҆нтїфѡ́нъ</red>, <red>д҃-гѡ гла́са.</red></p>
<p><red>Прокі́менъ: П</red>рвⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ ᲂу҆мно́житсѧ.</p>
<p><red>Сті́хъ: Н</red>асажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.</p>
<p><red>В</red>сѧ́кое дыха́нїе:</p>
<p><red>Є҆ѵⷢ҇лїе, мч҃нческое, [пи́сано въ концѣ̀ кни́ги сеѧ̀.]</red></p>
<p><red>По н҃ ѱалмѣ̀ стїхи́ра,</red> <red>гла́съ ѕ҃:</red></p>
<p><red>Дне́сь вселе́ннаѧ всѧ̀: [пи́сана на вече́рни]</red></p>
<p><red>Канѡ́нъ. Гла́съ є҃.</red></p>
<p><red>Пѣ́снь а҃.</red></p>
<p><red>І҆рмо́съ: К</red>онѧ̀ и҆ вса́дника въ мо́ре чермно́е, сокрꙋша́ѧй бра̑ни, мы́шцею высо́кою хрⷭ҇то́съ и҆стрѧсѐ, і҆и҃лѧ же сп҃сѐ, побѣ́днꙋю пѣ́снь пою́ща.</p>
<p><red>П</red>рⷭ҇то́лꙋ бж҃їю предстоѧ̀ бг҃обл҃же́нне со дерзнове́нїемъ, ꙗ҆́кѡ страда́лецъ непобѣди́мь, любо́вїю соверша́ющихъ твоѐ ст҃о́е страда́нїе, мл҃твами твои́ми сохранѧ́й.</p>
<p><red>И҆</red>мѣ́ѧй въ дꙋшѝ твое́й, ст҃е, во́дꙋ жи́вꙋ пребыва́ющꙋ, мꙋ̑тныѧ ѕлѡ́бныѧ пото́ки и҆зсꙋши́лъ є҆сѝ всесла́вне, бл҃года́тїю сп҃совою ᲂу҆крѣплѧ́емь бг҃обл҃же́нне.</p>
<p><red>С</red>и́лою бж҃їею ᲂу҆крѣплѧ́емь бг҃обл҃же́нне, возмо́глъ є҆сѝ вра̑жїѧ возношє́нїѧ сокрꙋши́ти, и҆ бы́лъ є҆сѝ побѣдоно́сецъ и҆зрѧ́денъ, и҆ вы́шнѧгѡ гра́да граждани́нъ.</p>
<p><red>Бг҃оро́диченъ: Ꙗ҆</red>вѝ млⷭ҇рдїе твоѐ гпⷭ҇жѐ пречтⷭ҇аѧ, на мнѣ̀ ѻ҆каѧ́ннѣмъ, прилѣ́жнѡ къ сн҃ꙋ твоемꙋ̀ прест҃а́ѧ молѧ́щисѧ, да и҆збꙋ́демъ ѻ҆гнѧ̀ вѣ́чнагѡ твои́ми мл҃твами.</p>
<anchor type="folio" number="82" label="п҃в"/>
<p><red>Пѣ́снь г҃.</red></p>
<p><red>І҆рмо́съ: В</red>одрꙋзи́вый на ничесо́мже зе́млю повелѣ́нїемъ твои́мъ, и҆ повѣ́сивый неѡдержи́мѡ тѧготѣ́ющꙋю, на недви́жимѣмъ хрⷭ҇тѐ ка́мени за́повѣдей твои́хъ цр҃ковь твою̀ ᲂу҆твердѝ, є҆ди́не бл҃же и҆ чл҃вѣколю́бче.</p>
<p><red>Ѿ</red> ка́ла страсте́й мꙋ́дре ᲂу҆далѧ́ѧсѧ, и҆ бг҃ꙋ приближа́ѧсѧ бж҃е́ственными чистота́ми, бжⷭ҇твенное прїѧ́тъ просвѣще́нїе, показꙋ́ющагѡ тѧ̀ сн҃а свѣ́тꙋ достосла́вне, ꙗ҆́кѡ дѣ́ло свѣ́та дѣ́лающаго.</p>
<p><red>В</red>о́инство земно́е и҆ вели́кꙋю сла́вꙋ, нивочто́же вмѣни́лъ є҆сѝ бг҃обл҃же́нне: тѣ́мъ в̾во́инилсѧ є҆сѝ хрⷭ҇тꙋ̀, и҆ ликѡ́мъ мч҃нчєскимъ причте́нъ бы́лъ є҆сѝ, веселѧ́сѧ мч҃нче бг҃оно́се бл҃же́нне, <red>и҆́мⷬ҇къ</red>.</p>
<p><red>С</red>тєзѝ ше́ствїѧ твоегѡ̀ досточꙋ́дне, напра́вишасѧ на пꙋ́ть ми́ренъ, въ црⷭ҇твїе бж҃їе входѧ̀, въ ра́йскꙋю широтꙋ̀, и҆ въ поко́й вѣ́чнꙋющїй сла́вне.</p>
<p><red>Бг҃оро́диченъ: В</red>лⷣкꙋ и҆ творца̀ всѣ́хъ тва́рей ро́ждши, ꙗ҆ви́ласѧ є҆сѝ влⷣце чтⷭ҇аѧ херꙋві̑мъ и҆ серафі̑мъ чтⷭ҇нѣ́йши: тѣ́мже тѧ̀ всѝ ро́ди по до́лгꙋ ᲂу҆бл҃жа́емъ.</p>
<p><red>Сѣда́ленъ, гла́съ є҃.</red></p>
<p><red>Подо́бенъ: С</red>обезнача́льное сло́во:</p>
<p><red>Д</red>обродѣ́тельными свѣтлостьмѝ просвѣща́емь, и҆ мꙋче́нїѧ свѣ́томъ ᲂу҆краша́емь, па́че со́лнца премꙋ́дре, сїѧ́еши тве́рдѣ, и҆ просвѣща́еши вои́стиннꙋ, творѧ́щихъ вѣ́рнѡ па́мѧть твою̀ свѣтоно́снꙋю, пресла́вный стрⷭ҇тоте́рпче, <red>и҆́мⷬ҇къ,</red> покланѧ́ющихсѧ моще́мъ твои̑мъ сп҃са́й.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Оу҆</red>жа́сно чꙋ́до зача́тїѧ, и҆ несказа́ненъ ѡ҆́бразъ ржⷭ҇тва̀, въ тебѣ̀ позна́сѧ чи́стаѧ приснодв҃о, ᲂу҆жаса́етъ мо́й ᲂу҆́мъ, и҆ ᲂу҆дивлѧ́етъ по́мыслъ. сла́ва твоѧ̀ бцⷣе, всѣ̑мъ простре́сѧ во сп҃се́нїе дꙋ́шъ на́шихъ.</p>
<p><red>Крⷭ҇тобг҃оро́диченъ: К</red>рⷭ҇то́мъ сн҃а твоегѡ̀ бг҃обл҃года́тнаѧ, і҆́дѡльскаѧ пре́лесть всѧ̀ ᲂу҆праздни́сѧ, и҆ де́мѡнскаѧ крѣ́пость попра́сѧ: сегѡ̀ ра́ди вѣ́рнїи по до́лгꙋ тѧ̀ при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ и҆сповѣ́дающе тѧ̀ велича́емъ.</p>
<anchor type="folio" number="82v" label="п҃в ѡ҆б."/>
<p><red>Пѣ́снь д҃.</red></p>
<p><red>І҆рмо́съ: Б</red>ж҃е́ственное твоѐ разꙋмѣ́въ и҆стоща́нїе прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во сп҃се́нїе люде́й твои́хъ, сп҃стѝ пома̑занныѧ твоѧ̑ прише́лъ є҆сѝ.</p>
<p><red>Л</red>юбо́вїю и҆ наде́ждею ко гдⷭ҇ꙋ ᲂу҆краша́емь премꙋ́дре, мч҃нчески просвѣти́лсѧ є҆сѝ пребл҃же́нне, и҆ а҆́гг҃лѡмъ сограждани́нъ бы́лъ є҆сѝ пресла́вне.</p>
<p><red>Б</red>ы́лъ є҆сѝ недви́жимь и҆ непрекло́ненъ, во и҆згна́нїи живѧ́й свои́хъ себѣ̀ лиша́емь, влⷣки ра́ди всѣ́хъ бг҃а бг҃обл҃же́нне премꙋ́дре.</p>
<p><red>Д</red>о́брѣ подвиза́всѧ сла́вне, добро́тами мч҃нческими ᲂу҆кра́шенъ, прише́лъ є҆сѝ къ неви̑димымъ добро́тамъ, пожина́ѧ трꙋдѡ́въ твои́хъ по́чєсти.</p>
<p><red>Бг҃оро́диченъ: И҆́</red>же горѣ̀ со ѻ҆ц҃е́мъ разꙋмѣва́емый, до́лꙋ на́съ ра́ди воплоща́етсѧ и҆з̾ тебѐ, всенепоро́чнаѧ влⷣчце, премно́жествомъ бл҃госе́рдїѧ, є҆ди́нъ бл҃гі́й чл҃вѣколю́бецъ.</p>
<p><red>Пѣ́снь є҃.</red></p>
<p><red>І҆рмо́съ: Ѡ҆</red>дѣѧ́йсѧ свѣ́томъ ꙗ҆́кѡ ри́зою, къ тебѣ̀ ᲂу҆́тренюю и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ.</p>
<p><red>З</red>акѡ́ны ᲂу҆крѣплѧ́емь вседержи́телевыми, совѣ́ты беззако́нныхъ ѿрази́лъ є҆сѝ, и҆ зако́ннѡ пострада́въ, нетлѣ́нїѧ вѣне́цъ мч҃нче, прїѧ́лъ є҆сѝ.</p>
<p><red>Оу҆́</red>глїе ле́сти ᲂу҆гаси́лъ є҆сѝ премꙋ́дре, крове́й твои́хъ стрꙋѧ́ми: и҆ ны́нѣ и҆сточа́ѧ цѣлє́бныѧ во́ды, пла́мень болѣ́зни ѿго́ниши бж҃їею бл҃года́тїю.</p>
<p><red>В</red>озмо́глъ є҆сѝ мч҃нче, въ не́мощи плотстѣ́й ѕмі́ѧ многоко́зненнаго погꙋби́ти: и҆ сегѡ̀ мнѡ́гїѧ пре́лести мꙋ́дре бл҃года́тїю низве́рглъ є҆сѝ.</p>
<p><red>Бг҃оро́диченъ: Оу҆</red>мертвѝ пренепоро́чнаѧ дв҃о, молю́ тѧ, пло́ти моеѧ̀ дꙋшетлѣ́нныѧ стра̑сти, ро́ждшаѧ пло́тїю безстра́стїѧ и҆сто́чника, хрⷭ҇та̀ бг҃а.</p>
<p><red>Пѣ́снь ѕ҃.</red></p>
<p><red>І҆рмо́съ: Н</red>еи́стовствꙋющеесѧ бꙋ́рею дꙋшетлѣ́нною, влⷣко хрⷭ҇тѐ, страсте́й мо́ре ᲂу҆кротѝ, и҆ ѿ тлѝ возведѝ мѧ̀, ꙗ҆́кѡ бл҃гоꙋтро́бенъ.</p>
<anchor type="folio" number="83" label="п҃г"/>
<p><red>С</red>та́лъ є҆сѝ на сꙋди́щи законопрестꙋ́пныхъ мч҃нче хрⷭ҇то́въ, <red>и҆́мⷬ҇къ,</red> и҆ ле́сть всю̀ и҆скорени́лъ є҆сѝ, сꙋди́мь бы́лъ є҆сѝ хрⷭ҇та̀ ра́ди, и҆ мꙋжемꙋ́дреннѣ ѡ҆бличи́лъ є҆сѝ.</p>
<p><red>Оу҆</red>кра́шенъ бы́въ премꙋ́дре, мч҃нче хрⷭ҇то́въ, бж҃е́ственными добро́тами во страда́нїи твое́мъ: тѣ́мже тѧ̀ просвѣтѝ хрⷭ҇то́съ, и҆ нетлѣ́ненъ пребы́лъ є҆сѝ.</p>
<p><red>К</red>ро́вїю зе́млю ѡ҆ст҃и́лъ є҆сѝ, нб҃о же дꙋше́ю сщ҃е́нною ѡ҆зари́лъ є҆сѝ пребл҃же́нне, и҆ ли́ки мч҃нчєскїѧ весе́лїѧ и҆спо́лнилъ є҆сѝ.</p>
<p><red>Бг҃оро́диченъ: Н</red>аꙋче́нъ бы́въ дх҃омъ прⷪ҇ро́къ, две́рь тѧ̀ прови́дѣ, є҆́юже бг҃ъ про́йде воплоща́емь, ѡ҆ста́вль па́ки запеча́танꙋ пренепоро́чнаѧ.</p>
<p><red>Конда́къ во ᲂу҆ста́вѣ.</red></p>
<p><red>А҆́ще ли нѣ́сть ᲂу҆ста́ва, глаго́ли се́й конда́къ, гла́съ в҃.</red></p>
<p><red>Подо́бенъ: В</red>ы́шнихъ и҆щѧ̀:</p>
<p><red>Ѕ</red>вѣзда̀ свѣ́тлаѧ ꙗ҆ви́лсѧ є҆сѝ, непреле́стнаѧ мі́рови, сл҃нце хрⷭ҇та̀ возвѣща́ющи, зарѧ́ми твои́ми стрⷭ҇тоте́рпче, <red>и҆́мⷬ҇къ,</red> и҆ пре́лесть погаси́лъ є҆сѝ всю̀: на́мъ же подае́ши свѣ́тъ, молѧ́сѧ непреста́ннѡ ѡ҆ всѣ́хъ на́съ.</p>
<p><red>І҆́косъ: П</red>ѣ́нїе мѝ да́рꙋй бж҃е мо́й, воспѣва́ти и҆ глаго́лати, и҆ почита́ти по́двиги стрⷭ҇тоте́рпца твоегѡ̀ и҆ мч҃нка, ꙗ҆́кѡ да бл҃госочета́ннѡ восхвалю̀ до́блѧго во страда́нїи, <red>и҆́мⷬ҇къ,</red> побѣди́телѧ въ страсте́хъ бы́вша всегда̀, вели́каго во бл҃гоче́стїи, и҆ въ ли́цѣ мч҃нкъ возсїѧ́вшаго: въ ни́хже пое́тъ непреста́ннѡ хрⷭ҇та̀, со мно́жествомъ а҆́гг҃льскимъ премꙋ́дрый, прїе́млѧ свы́ше бжⷭ҇твенное ѡ҆сїѧ́нїе, и҆ молѧ̀ непреста́ннѡ ѡ҆ всѣ́хъ на́съ.</p>
<p><red>Пѣ́снь з҃.</red></p>
<p><red>І҆рмо́съ: П</red>ревозноси́мый ѻ҆тцє́въ гдⷭ҇ь, пла́мень ᲂу҆гасѝ, ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ є҆сѝ.</p>
<p><red>П</red>реносѧ́ще страда́льческое тѣ́ло твоѐ наро́ди любочести́вїи многострада́льне и҆ премꙋ́дре, вопїѧ́хꙋ бл҃года́рственнѡ: бл҃гослове́нъ бг҃ъ ѻ҆тє́цъ на́шихъ.</p>
<anchor type="folio" number="83v" label="п҃г ѡ҆б."/>
<p><red>Р</red>азори́лъ є҆сѝ бж҃їею бл҃года́тїю є҆́ллинскаѧ приношє́нїѧ, и҆ разрѣши́всѧ бл҃же́нне, сою̑зъ тѣле́сныхъ, мꙋче́нїемъ сконча́лсѧ є҆сѝ за хрⷭ҇та̀, зако́ннѡ пострада́въ.</p>
<p><red>Ꙗ҆́</red>коже на колесни́цꙋ всѣ́лъ є҆сѝ на кро́вь твою̀, стрⷭ҇тоте́рпче достохва́льне, и҆ ра́дꙋѧсѧ восте́клъ є҆сѝ въ премі̑рнаѧ покѡ́ища.</p>
<p><red>Бг҃оро́диченъ: С</red>ла́ва всѣ̑мъ є҆сѝ, чⷭ҇таѧ, и҆ ᲂу҆твержде́нїе и҆сповѣ́дающымъ тѧ̀ всенепоро́чнаѧ мт҃рь бг҃ꙋ, проше́дшемꙋ и҆з̾ чре́ва твоегѡ̀ па́че є҆стества̀.</p>
<p><red>Пѣ́снь и҃.</red></p>
<p><red>І҆рмо́съ: Т</red>ебѣ̀ вседѣ́телю, въ пещѝ ѻ҆́троцы всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а по́йте, и҆ превозноси́те во всѧ̑ вѣ́ки.</p>
<p><red>І҆</red>ерⷭ҇ли́ма вы́шнѧгѡ наслѣ́дникъ бы́лъ є҆сѝ, ᲂу҆́меръ во и҆згна́нїи премꙋ́дре, поѧ̀ непреста́ннѡ: дѣла̀ всѧ̑каѧ гдⷭ҇а по́йте, и҆ превозноси́те є҆го̀ во вѣ́ки.</p>
<p><red>П</red>риложи́вшꙋсѧ тѝ печа́лемъ мнѡ́гимъ бл҃же́нне, и҆ ны́нѣ безпеча́льное житїѐ прїѧ́тъ тѧ̀, и҆дѣ́же зове́ши: дѣла̀ всѧ̑каѧ гдⷭ҇а по́йте, и҆ превозноси́те є҆го̀ во вѣ́ки.</p>
<p><red>В</red>озмо́глъ є҆сѝ бж҃їею вседѣ́тельною си́лою, є҆́ллинскїѧ пре́лєсти, и҆ вселꙋка́вное мꙋдрова́нїе, мч҃нче, погꙋби́ти, и҆ вѣне́цъ нетлѣ́нный ѿ всѣ́хъ влⷣки прїѧ́ти.</p>
<p><red>Бг҃оро́диченъ: П</red>ло́ть и҆з̾ тебѐ чⷭ҇таѧ, воспрїѧ́тъ всеще́дрое сло́во, и҆ человѣ́кѡмъ приедини́сѧ: того̀ прест҃а́ѧ молѝ, пло́ти моеѧ̀ двиза̑нїѧ ᲂу҆мертви́ти, и҆ сп҃стѝ дꙋ́шꙋ мою̀.</p>
<p><red>Пѣ́снь ѳ҃.</red></p>
<p><red>І҆рмо́съ: И҆</red>са́їе ликꙋ́й, дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ᲂу҆бл҃жа́емъ.</p>
<p><red>П</red>рїиди́те соше́дшесѧ вѣ́рнїи, пребл҃же́ннагѡ и҆ сщ҃е́ннагѡ мч҃нка хрⷭ҇то́ва, <red>и҆́мⷬ҇къ,</red> сщ҃е́нное торжество̀ соверши́мъ дне́сь: страда́льчески бо всѧ̑ вра̑жїѧ мно́жєства бж҃е́ственною си́лою побѣди́лъ є҆́сть.</p>
<p><red>Оу҆</red>кра́шенъ бы́лъ є҆сѝ сла́вне мꙋче́нїѧ бж҃їими добро́тами, и҆ возше́лъ є҆сѝ ꙗ҆́кѡ на ѻ҆́гненнѣй колесни́цѣ, твое́ю кро́вїю <anchor type="folio" number="84" label="п҃д"/> веселѧ́сѧ, въ нб҃са̀ приспѣ́лъ є҆сѝ, взира́ти добро́тꙋ неизрече́ннꙋю сп҃са на́шегѡ.</p>
<p><red>В</red>о́инъ и҆зрѧ́денъ хрⷭ҇та̀ бг҃а, и҆ до́блїй показа́лсѧ є҆сѝ страда́лецъ: тѣ́мже ны́нѣ живе́ши въ вы́шнемъ црⷭ҇твїи, побѣ́днымъ вѣнце́мъ ᲂу҆вѧ́зсѧ пресла́внѡ стрⷭ҇тоте́рпче всехва́льне.</p>
<p><red>Бг҃оро́диченъ: П</red>росвѣще́нїе ро́ждши хрⷭ҇та̀ сꙋ́щымъ во тьмѣ̀, ѡ҆слѣпле́ннꙋю дꙋ́шꙋ мою̀ просвѣтѝ, и҆ да́рꙋй мѝ ше́ствовати по стезѧ́мъ ведꙋ́щымъ въ живо́тъ прест҃а́ѧ, наста́внице всѣ̑мъ пою́щымъ тѧ̀.</p>
<p><red>Свѣти́ленъ.</red></p>
<p><red>Ꙗ҆́</red>коже со́лнце свѣтоно́сно, чꙋде́сными зарѧ́ми наставлѧ́еши всю̀ тва́рь, пресла́вне <red>и҆́мⷬ҇къ,</red> стрⷭ҇тоте́рпче. тѣ́мже твою̀ соверша́юще па́мѧть, про́симъ ѿ бѣ́дъ всѧ̑ и҆зба́вити воскрⷭ҇шаго и҆з̾ гро́ба.</p>
<p><red>Бг҃оро́диченъ: Д</red>ержа́внымъ твои́мъ покро́вомъ чтⷭ҇аѧ, на́съ рабѡ́въ твои́хъ ѿ навѣ́та вра́жїѧ сохранѧ́й всегда̀ неврє́дны: тѧ́ бо є҆ди́нꙋ стѧжа́хомъ прибѣ́жище въ бѣда́хъ.</p>
<p><red>На хвали́техъ стїхи̑ры, гла́съ д҃.</red></p>
<p><red>Подо́бенъ: З</red>ва́нный свы́ше:</p>
<p><red>В</red>осхвалѧ́ютъ лю́дїе ѱалмы̀, ꙳ вкꙋ́пѣ и҆ пѣ́сньми ꙳ твою̀ сла́внꙋю па́мѧть, <red>и҆́мⷬ҇къ,</red> ꙳ ꙗ҆́кѡ бл҃голѣ́пна бо возсїѧ̀ и҆ свѣтоно́сна, ꙳ ᲂу҆кра́шена сла́вою и҆ бл҃года́тїю. ꙳ тѣ́мже и҆гра́ютъ ны́нѣ а҆́гг҃льстїи чи́ни, ꙳ хва́лѧтъ же мч҃нцы со а҆пⷭ҇лы, ꙳ твои́хъ пѡ́двигъ мч҃нче страда̑нїѧ, ꙳ и҆ воспѣва́ютъ просла́вльшаго тѧ̀, ꙳ сп҃са хрⷭ҇та̀ бг҃а на́шего, ꙳ є҆го́же молѝ, ꙳ сп҃стѝ и҆ просвѣти́ти дꙋ́шы на́шѧ. <red>[Два́жды.]</red></p>
<p><red>Ѡ҆</red>блече́нъ во хрⷭ҇то́во всеѻрꙋ́жїе, ꙳ ѡ҆брѣ́лсѧ є҆сѝ, <red>и҆́мⷬ҇къ</red> ꙳ не и҆́щꙋщымъ тебѐ: ꙳ ты́ бо за хрⷭ҇та̀ ѻ҆гне́мъ распала́емь, ꙳ и҆ рꙋга́ѧсѧ богѡ́въ сꙋ́етныхъ ꙳ безбо́жномꙋ сверѣ́пствꙋ, ꙳ тогда̀ беззакѡ́ннымъ взыва́лъ є҆сѝ: ꙳ во́инствꙋю хрⷭ҇тꙋ̀ моемꙋ̀ цр҃ю̀, ꙳ ни ѕвѣ́рїе, ни коле́са, ни и҆́на мꙋ́ка, ꙳ менѐ разлꙋчи́ти возмо́гꙋтъ когда̀ любвѐ хрⷭ҇та̀ моегѡ̀. є҆го́же молѝ, сп҃стѝ и҆ просвѣти́ти дꙋ́шы на́шѧ.</p>
<anchor type="folio" number="84v" label="п҃д ѡ҆б."/>
<p><red>Н</red>ебре́гъ ѡ҆ сосꙋдѣ́хъ многоѡбра́зныхъ, ꙳ и҆ ѡ҆ разли́чныхъ мꙋ́кахъ, ꙳ и҆ ѡ҆ ѻ҆рꙋ́жїѧхъ стра́шныхъ, ꙳ вѣнцено́сче <red>и҆́мⷬ҇къ,</red> ꙳ бл҃гоче́стїѧ тече́нїе мч҃нчески сконча́лъ є҆сѝ: тѣ́мже пресвѣ́тлꙋю па́мѧть твою̀, ꙳ цвѣ́ты пѣ́сненными вѣнча́емъ, ꙳ и҆ чтⷭ҇ны̑ѧ твоѧ̑ мо́щи ѡ҆блобыза́емъ вѣ́рою. но ꙗ҆́кѡ прⷭ҇то́лꙋ предстоѧ̀ влⷣки, хрⷭ҇та̀ бг҃а на́шегѡ, молѝ непреста́ннѡ сп҃сти́сѧ дꙋша́мъ на́шымъ.</p>
<p><red>Сла́ва, гла́съ а҃:</red></p>
<p><red>М</red>ч҃нкѡвъ похвало̀, свѣ́тлы возста́вивъ побѣ́ды на ле́сть, тѣле́снꙋю сла́вꙋ твои́мъ раче́нїемъ пребл҃же́нне, но́сиши вездѣ̀ кро́ткѡ, ꙗ҆́кѡ побѣди́тель, <red>и҆́мⷬ҇къ,</red> и҆ ны́нѣ возста́ви ѿ грѣхопаде́нїй вѣ́рою чтꙋ́щихъ па́мѧть твою̀.</p>
<p><red>И҆ ны́нѣ, бг҃оро́диченъ:</red></p>
<p><red>Р</red>а́дꙋйсѧ бцⷣе дв҃о, ꙗ҆́кѡ родила̀ є҆сѝ цр҃ѧ̀ нбⷭ҇наго, сп҃са и҆ просвѣти́телѧ дꙋ́шъ на́шихъ.</p>
<p><red>Крⷭ҇тобг҃оро́диченъ.</red></p>
<p><red>Подо́бенъ: В</red>сехва́льнїи мч҃нцы:</p>
<p><red>С</red>воего̀ а҆́гнца, ꙳ а҆́гница и҆ непоро́чнаѧ влⷣчца, на крⷭ҇тѣ̀ ꙗ҆́кѡ ви́дѣвши ꙳ ви́да не и҆мꙋ́ща, нижѐ добро́ты, ꙳ ᲂу҆вы̀ мнѣ̀, рыдаю́щи глаго́лаше: ꙳ гдѣ̀ добро́та твоѧ̀ за́йде сладча́йшїй; гдѣ̀ благолѣ́пїе, гдѣ̀ бл҃года́ть блиста́ющаѧ зра́ка твоегѡ̀, ꙳ сн҃е мо́й вселюбе́знѣйшїй;</p>
<p><red>А҆́ще и҆́мать на стїхо́внѣ Сла́вꙋ: и҆ ты̀ глаго́ли вече́рнїй,</red></p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</red></p>
<footer/>
</document>
