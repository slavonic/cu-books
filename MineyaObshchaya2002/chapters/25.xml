<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="folio" number="140" label="р҃м"/>
<p><red>[глⷡ҇а к҃є] СЛꙊ́ЖБА Ѻ҆́БЩА</red></p>
<p><red>сщ҃енноисповѣ́дникꙋ и҆ прпⷣбноисповѣ́дникꙋ.</red></p>
<p><red>Ве́чера,</red></p>
<p><red>на Гдⷭ҇и воззва́хъ, стїхи̑ры, гла́съ д҃.</red></p>
<p><red>Подо́бенъ:</red> <red>Ꙗ҆́</red>кѡ до́блѧ:</p>
<p><red>И҆́</red>стины водрꙋже́нїе, ꙳ и҆ вѣ́ры ᲂу҆твержде́нїе, ꙳ и҆ догма́тѡвъ предложи́телѧ тѧ̀ зна́емъ, ꙳ бл҃гоче́стїѧ согла́сника, ꙳ чистоты̀ селе́нїе, ꙳ и҆ прїѧ́телище и҆збра́нное, ꙳ бл҃гово́нїе дх҃а, ꙳ и҆ превели́кое сокро́вище ᲂу҆че́нїй, ꙳ и҆ ѡ҆снова́нїе хрⷭ҇то́вы цр҃кве, ꙳ сщ҃енноѧвле́нне бг҃одꙋхнове́нне, <red>и҆́мⷬ҇къ.</red></p>
<p><red>А҆</red>пⷭ҇лѡвъ прее́мника, ꙳ страда́льцєвъ є҆динонра́вна, ꙳ по́стникѡвъ є҆диноревни́телѧ восхвалѧ́емъ тѧ̀, ꙳ и҆ ᲂу҆чи́телей печа́ть, ꙳ и҆ бж҃е́ственное и҆з̾ѡбраже́нїе, ꙳ хрⷭ҇то́ва тайноводи́телѧ бг҃оно́се всехва́льне, ꙳ и҆ бг҃ото́чнꙋю рѣкꙋ̀ ꙳ разꙋмѣ́нїй беззако́нникѡвъ и҆ хꙋ́льникѡвъ мы̑сли потоплѧ́юща, ꙳ премꙋ́дре, <red>и҆́мⷬ҇къ.</red></p>
<p><red>П</red>ремꙋ́дрости тала́нтъ ꙳ ᲂу҆мно́живъ пребога́те, ꙳ ра́дости сподо́билсѧ є҆сѝ гдⷭ҇а твоегѡ̀. ꙳ и҆спещре́нъ бл҃года́тїю ꙳ бж҃е́ственнагѡ сїѧ́нїѧ, ꙳ и҆ заре́ю мы́сленнѡ сїѧ́ѧ дꙋхо́вною, ꙳ ны́нѣ предстои́ши десни́цѣ жизноно́снѣй, ꙳ ѿтꙋ́дꙋ лꙋча́ми ꙳ всегда̀ ѡ҆блиста́емь сла́вне, <red>и҆́мⷬ҇къ.</red></p>
<p><red>Сла́ва, и҆ ны́нѣ, бг҃оро́диченъ.</red></p>
<p><red>С</red>кве́рнꙋ ѿмы́й стра́стнагѡ се́рдца моегѡ̀, бцⷣе всепѣ́таѧ, и҆ всѧ̑ ꙗ҆́звы и҆ гноє́нїѧ сегѡ̀, ꙗ҆́же ѿ грѣха̀ ѡ҆чи́сти, чⷭ҇таѧ, и҆ ᲂу҆ма̀ моегѡ̀ ᲂу҆ста́ви непостоѧ́нїе: ꙗ҆́кѡ да си́лꙋ твою̀ и҆ вели́кое застꙋпле́нїе велича́ю, ѻ҆каѧ́нный и҆ непотре́бный ра́бъ тво́й.</p>
<anchor type="folio" number="140v" label="р҃м ѡ҆б."/>
<p><red>Крⷭ҇тобг҃оро́диченъ:</red> <red>Р</red>аспина́ема ви́дѧщи, ꙳ и҆ въ рє́бра пробода́ема копїе́мъ, ꙳ пречⷭ҇таѧ, хрⷭ҇та̀ чл҃вѣколю́бца, ꙳ пла́чꙋщи вопїѧ́ше: ꙳ что̀ сїѐ сн҃е мо́й, ꙳ что̀ тебѣ̀ неблагода́рнїи лю́дїе возда́ша, ꙳ вмѣ́стѡ ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ безча́дствовати мѧ̀ вселюбе́знѣйше; ꙳ дивлю́сѧ бл҃гоꙋтро́бне, ꙳ твоемꙋ̀ во́льномꙋ распѧ́тїю.</p>
<p><red>А҆́ще и҆́мать, самогла́сенъ. Сла́ва, гла́съ ѕ҃:</red></p>
<p><red>И҆</red>злїѧ́сѧ бл҃года́ть во ᲂу҆стна́хъ твои́хъ прпⷣбне ѻ҆́тче, <red>и҆́мⷬ҇къ,</red> и҆ бы́лъ є҆сѝ па́стырь хрⷭ҇то́вы цр҃кве, ᲂу҆чѧ̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю во є҆ди́номъ бж҃ествѣ̀.</p>
<p><red>Бг҃оро́диченъ:</red> <red>Н</red>икто́же притека́ѧ къ тебѣ̀, посра́мленъ ѿ тебѐ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прїе́млетъ дарова́нїе къ поле́зномꙋ проше́нїю.</p>
<p><red>Крⷭ҇тобг҃оро́диченъ:</red> <red>П</red>речⷭ҇таѧ, ꙗ҆́кѡ ви́дѣ тебѐ на крⷭ҇тѣ̀ повѣ́шена, пла́чꙋщи вопїѧ́ше мт҃рски: сн҃е мо́й и҆ бж҃е мо́й, сладча́йшее моѐ ча́до, ка́кѡ терпи́ши стрⷭ҇ть поно́снꙋю;</p>
<p><red>А҆́ще пра́зднꙋеши съ полѷеле́емъ, глаго́ли бг҃оро́диченъ воскрⷭ҇ный:</red> <red>К</red>то̀ тебѐ не ᲂу҆бл҃жи́тъ:</p>
<p><red>Вхо́дъ. Прокі́менъ днѐ.</red></p>
<p><red>Чтє́нїѧ преподо́бничєскаѧ, [пи̑сана въ концѣ̀ кни́ги сеѧ̀.]</red></p>
<p><red>На стїхо́внѣ стїхи̑ры, гла́съ и҃.</red></p>
<p><red>Подо́бенъ: Ѽ</red> пресла́внагѡ чꙋдесѐ!</p>
<p><red>Ѻ҆́</red>тче всемꙋ́дре, <red>и҆́мⷬ҇къ,</red> ꙳ цр҃ковь хрⷭ҇то́вꙋ ꙳ ᲂу҆ѧсни́лъ є҆сѝ пѣ́сньми, ꙳ бж҃е́ствєннаѧ поѧ̀ пресла́вне, ꙳ дѣ́йствомъ ѻ҆́тче дх҃а твою̀ цѣвни́цꙋ ᲂу҆дарѧ́ѧ, ꙳ всеподо́бнѣй дв҃довѣ подо́бѧсѧ: ꙳ є҆́юже возглаша́ѧ, ꙳ бж҃е́ственными пѣ́сньми всѧ̑ привле́клъ є҆сѝ.</p>
<p><red>Сті́хъ:</red> <red>Ч</red>ⷭ҇тна̀ пред̾ гдⷭ҇емъ сме́рть преподо́бныхъ є҆гѡ̀.</p>
<p><red>Ѻ҆́</red>тче пресла́вне, <red>и҆́мⷬ҇къ,</red> мїрскі́ѧ ѿстꙋ́пль мѧте́жныѧ молвы̀, ꙳ ко хрⷭ҇то́вѣ прите́клъ є҆сѝ тишинѣ̀ прпⷣбне, ꙳ и҆ видѣ̑нїи бж҃е́ственныхъ дѣѧ́нїй, ꙳ всебога́тыми ꙗ҆́вѣ свѣтлостьмѝ, ꙳ вои́стиннꙋ ѡ҆богати́лсѧ є҆сѝ, ꙳ и҆ вѣ̑рнымъ пре́далъ є҆сѝ, ꙳ бг҃олѣ́пнымъ сїѧ́ѧ ꙳ житїе́мъ пребл҃же́нне.</p>
<anchor type="folio" number="141" label="рм҃а"/>
<p><red>Сті́хъ:</red> Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.</p>
<p><red>П</red>рїиди́те земноро́днїи, ꙳ пѣ́сньми сщ҃е́нное и҆ чтⷭ҇но́е ꙳ прпⷣбнагѡ торжество̀, <red>и҆́мⷬ҇къ,</red> ꙳ дне́сь бл҃гоче́стнѡ воспои́мъ: ꙳ се́ бо вои́стиннꙋ бж҃е́ственнагѡ сїѧ́нїѧ ꙳ сподо́бисѧ свѣ́тъ прїѧ́ти. ꙳ ѽ неизрече́ннагѡ бл҃госе́рдїѧ твоегѡ̀ влⷣко гдⷭ҇и, ꙳ и҆́мже мы̀ позна́хомъ, ꙳ сла́вити тѧ̀ пребл҃га́го!</p>
<p><red>Сла́ва, гла́съ и҃:</red></p>
<p><red>М</red>она́хѡвъ мно́жєства, наста́вника тѧ̀ почита́емъ ѻ҆́тче на́шъ, <red>и҆́мⷬ҇къ</red>: твое́ю бо стезе́ю вои́стиннꙋ пра́вѡ ходи́ти позна́хомъ, бл҃же́нъ є҆сѝ хрⷭ҇тꙋ̀ рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ, съ ни́миже моли́сѧ гдⷭ҇ви, поми́ловатисѧ дꙋша́мъ на́шымъ.</p>
<p><red>И҆ ны́нѣ, бг҃оро́диченъ воскрⷭ҇нъ:</red> <red>Б</red>езневѣ́стнаѧ дв҃о:</p>
<p><red>А҆́ще ли не пра́зднꙋеши, глаго́ли се́й бг҃оро́диченъ:</red></p>
<p><red>А҆́</red>зъ дв҃о ст҃а́ѧ бцⷣе, къ покро́вꙋ твоемꙋ̀ прибѣга́ю: вѣ́мъ, ꙗ҆́кѡ ѡ҆брѧ́щꙋ тобо́ю сп҃се́нїе: мо́жеши бо чⷭ҇таѧ, помощѝ мнѣ̀.</p>
<p><red>Крⷭ҇тобг҃оро́диченъ:</red> <red>Ю҆́</red>ница нескве́рнаѧ, ю҆нца̀ ви́дѧщи на дре́вѣ пригвожда́ема во́лею, рыда́ющи жа́лостнѣ, ᲂу҆вы̀ мнѣ̀ вопїѧ́ше, люби́мѣйшее ча́до! что́ ти со́нмъ воздадѐ безблагода́тный є҆вре́йскїй, хотѧ́ мѧ ѡ҆безча́дствовати ѿ тебѐ вселюбе́зне;</p>
<p><red>Тропа́рь во ᲂу҆ста́вѣ.</red></p>
<p><red>А҆́ще ли нѣ́сть ᲂу҆ста́ва, глаго́ли се́й тропа́рь, гла́съ и҃:</red></p>
<p><red>П</red>равосла́вїѧ наста́вниче, бл҃гоче́стїѧ ᲂу҆чт҃лю и҆ чтⷭ҇оты̀, вселе́нныѧ свѣти́льниче, а҆рхїере́євъ бг҃одꙋхнове́нное ᲂу҆добре́нїе, <red>и҆́мⷬ҇къ,</red> премꙋ́дре, ᲂу҆че́ньми твои́ми всѧ̑ просвѣти́лъ є҆сѝ, цѣвни́це дх҃о́внаѧ. молѝ хрⷭ҇та̀ бг҃а сп҃сти́сѧ дꙋша́мъ на́шымъ.</p>
<p><red>Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</red></p>
<anchor type="folio" number="141v" label="рм҃а ѡ҆б."/>
<p><red>На ᲂу҆́трени,</red></p>
<p><red>на Бг҃ъ гдⷭ҇ь, тропа́рь то́йже.</red></p>
<p><red>По а҃-й каѳі́смѣ, сѣда́ленъ, гла́съ д҃.</red></p>
<p><red>Подо́бенъ:</red> <red>В</red>ознесы́йсѧ:</p>
<p><red>З</red>емны́хъ и҆ тлѣ́нныхъ наслажде́нїѧ, и҆ мі́ра красоты̀, и҆ пи́щи вре́менныѧ небре́глъ є҆сѝ, въ пꙋсты́ни житїѐ возлюби́лъ є҆сѝ: ѿсю́дꙋ сподо́билсѧ є҆сѝ мч҃нческомꙋ и҆ по́стническомꙋ ли́кꙋ сочета́тисѧ. съ ни́миже молѝ сп҃стѝ рабы̑ твоѧ̑. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ч</red>тⷭ҇аѧ, всенепоро́чнаѧ и҆ неискꙋсобра́чнаѧ, є҆ди́на безлѣ́тнаго сн҃а и҆ сло́ва бж҃їѧ въ лѣ́тѣ ро́ждшаѧ: того̀ со ст҃ы́ми и҆ честны́ми а҆пⷭ҇лы, мч҃нки и҆ прⷪ҇ро́ки и҆ прпⷣбными, молю̀ дарова́ти на́мъ ѡ҆чище́нїе, и҆ ве́лїю млⷭ҇ть.</p>
<p><red>По в҃-й каѳі́смѣ сѣда́ленъ, гла́съ д҃:</red></p>
<p><red>Подо́бенъ:</red> <red>С</red>ко́рѡ предварѝ:</p>
<p><red>Х</red>рⷭ҇тꙋ̀ послѣ́довавъ, мі́ръ ѡ҆ста́вилъ є҆сѝ, и҆ пло́ть покори́въ воздержа́нїемъ ꙗ҆́вѣ, пребл҃же́нне, <red>и҆́мⷬ҇къ,</red> ѿѻнꙋ́дꙋже сщ҃е́нїѧ пома́занїе и҆мѣ́лъ є҆сѝ. ны́нѣ же къ невеще́ствєннымъ преста́вилсѧ є҆сѝ ликѡ́мъ, молѧ̀ ѡ҆ всѣ́хъ на́съ восхвалѧ́ющихъ тѧ̀. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Є҆</red>ди́на ро́ждшаѧ творца̀ всѣ́хъ, є҆ди́на ᲂу҆краси́вшаѧ человѣ́чество ржⷭ҇тво́мъ твои́мъ пречⷭ҇таѧ, и҆зба́ви мѧ̀ сѣ́тей льсти̑вагѡ велїа́ра: поста́ви мѧ̀ на ка́мени хрⷭ҇то́выхъ хотѣ́нїй, того̀ молѧ́щи прилѣ́жнѡ, є҆го́же воплоти́ла є҆сѝ.</p>
<p><red>По Хвали́те и҆́мѧ гдⷭ҇не,</red></p>
<p><red>припѣ́въ свѧщенноисповѣ́дникꙋ:</red></p>
<p><red>В</red>елича́емъ тѧ̀ ст҃и́телю ѻ҆́тче, <red>и҆́мⷬ҇къ</red>:</p>
<p><red>Ѱало́мъ:</red> <red>Оу҆</red>слы́шите сїѧ̑ всѝ ꙗ҆зы́цы:</p>
<p><red>Прпⷣбноисповѣ́дникꙋ же припѣ́въ:</red></p>
<p><red>Оу҆</red>бл҃жа́емъ тѧ̀ прпⷣбне ѻ҆́тче, <red>и҆́мⷬ҇къ</red>:</p>
<p><red>Ѱало́мъ:</red> <red>Т</red>ерпѧ̀ потерпѣ́хъ:</p>
<anchor type="folio" number="142" label="рм҃в"/>
<p><red>По полѷеле́и сѣда́ленъ, гла́съ г҃:</red></p>
<p><red>Подо́бенъ:</red> <red>Б</red>ж҃е́ственныѧ вѣ́ры:</p>
<p><red>Б</red>ж҃е́ственнымъ дх҃омъ просвѣще́нъ, проповѣ́далъ є҆сѝ со дерзнове́нїемъ правосла́вїѧ преда́нїе, всеблаже́нне, <red>и҆́мⷬ҇къ,</red> и҆ мꙋчи́телѧ беззако́нна посрами́лъ є҆сѝ, въ заточє́нїѧ непра́веднѡ ѿсыла́емь: ѻ҆́тче прпⷣбне, хрⷭ҇та̀ бг҃а молѝ, грѣхѡ́въ ѡ҆ставле́нїе пода́ти, чтꙋ́щымъ любо́вїю ст҃ꙋ́ю па́мѧть твою̀. <red>[Два́жды.]</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>К</red>і́йждо и҆дѣ́же сп҃са́етсѧ, та́мѡ пра́веднѡ и҆ притека́етъ: и҆ ко́е и҆но́е таково́е прибѣ́жище, ꙗ҆́кѡ ты̀ бцⷣе, покрыва́ющее дꙋ́шы на́шѧ;</p>
<p><red>Степє́нна, а҃-й а҆нтїфѡ́нъ д҃-гѡ гла́са.</red></p>
<p><red>Прокі́менъ:</red> <red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.</p>
<p><red>Сті́хъ:</red> <red>Ч</red>то̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми;</p>
<p><red>В</red>сѧ́кое дыха́нїе:</p>
<p><red>Є҆ѵⷢ҇лїе, пи́сано въ концѣ̀ кни́ги сеѧ̀.</red></p>
<p><red>П</red>о н҃-мъ ѱалмѣ̀, стїхи́ра, <red>гла́съ ѕ҃.</red></p>
<p><red>П</red>рпⷣбне ѻ҆́тче, во всю̀ зе́млю и҆зы́де вѣща́нїе и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́монѡвъ погꙋби́лъ є҆сѝ полкѝ, а҆́гг҃лѡвъ пости́глъ є҆сѝ чи́ны, и҆́хже житїю̀ непоро́чнѡ поревнова́лъ є҆сѝ: дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.</p>
<p><red>Канѡ́нъ, гла́съ ѕ҃.</red></p>
<p><red>Пѣ́снь а҃.</red></p>
<p><red>І҆рмо́съ:</red> <red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ вопїѧ́ше.</p>
<p><red>В</red>семы́сленнѡ тебѐ сп҃се возлюбѝ сщ҃е́нный, <red>и҆́мⷬ҇къ,</red> ко страда́нїю приложи́всѧ крѣ́пкѡ, скѡ́рби и҆ болѣ̑зни и҆ по́двиги терпѧ̀, до́ндеже ѡ҆брѣ́те пи́щꙋ безконе́чнꙋю.</p>
<p><red>К</red>ро́вными кроплє́нїи сла́ное невѣ́рствїѧ мо́ре ᲂу҆толи́лъ є҆сѝ: рѣка̀ бы́лъ є҆сѝ хрⷭ҇то́ва, напаѧ́ѧ вои́стиннꙋ цр҃ковь при́снѡ.</p>
<anchor type="folio" number="142v" label="рм҃в ѡ҆б."/>
<p><red>Р</red>аспростє́ртыѧ по́двиги на землѝ, прине́слъ є҆сѝ бг҃ꙋ сла́вне, <red>и҆́мⷬ҇къ,</red> и҆ црⷭ҇твїѧ нбⷭ҇нагѡ сподо́бивсѧ вѣнцы̀ прїѧ́ти, и҆ вѣ́чнꙋющїй живо́тъ нерꙋши́мый.</p>
<p><red>Бг҃оро́диченъ:</red> <red>Оу҆</red>кра́шена добро́тою добродѣ́телей, бг҃омт҃и чтⷭ҇аѧ, бг҃а и҆́стиннаго добродѣ́тель зачала̀ є҆сѝ, на́съ бж҃е́ственными добродѣ́тельми просвѣти́вшаго.</p>
<p><red>Пѣ́снь г҃</red></p>
<p><red>І҆рмо́съ:</red> <red>Н</red>ѣ́сть ст҃ъ, ꙗ҆́коже ты̀ гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.</p>
<p><red>Н</red>и вѣ́ждома дрема́нїѧ, ни ѻ҆чи́ма сна̀ вда́лъ є҆сѝ прпⷣбне ѻ҆́тче, <red>и҆́мⷬ҇къ,</red> до́ндеже до́мъ ꙗ҆ви́лсѧ є҆сѝ ст҃ы́ѧ трⷪ҇цы, и҆ премꙋ́дрости сокро́вище, мі́ръ ѡ҆богаща́ѧ златоза́рными ᲂу҆чє́нїи бл҃же́нне.</p>
<p><red>Б</red>ж҃е́ственныхъ повелѣ́нїй храни́тель бы́въ бг҃омꙋ́дре, <red>и҆́мⷬ҇къ,</red> въ темни́цахъ затворе́нъ бы́лъ є҆сѝ, ѿверза́ѧ вѣ̑рнымъ затво́ръ ᲂу҆чи́тельнагѡ пꙋтѝ, на широтꙋ̀ ра́зꙋма вводѧ́щагѡ.</p>
<p><red>С</red>и́лою бж҃е́ственною ᲂу҆крѣпи́всѧ, безкрѣ́постнꙋю де́рзость беззако́нныхъ низложи́лъ є҆сѝ, и҆сповѣ́данїемъ тве́рдымъ, всесщ҃е́нный, <red>и҆́мⷬ҇къ,</red> страда́льче, ꙗ҆́кѡ ѻ҆рꙋ́жникъ бж҃е́ственнагѡ полка̀.</p>
<p><red>Бг҃оро́диченъ:</red> <red>П</red>ремꙋ́дрость и҆ сло́во ѻ҆́ч҃ее, пре́жде сы́й всѣ́хъ вѣ̑къ, въ послѣ̑днѧѧ лѣ̑та неизрече́ннѡ воплоти́выйсѧ ѿ неискꙋсобра́чныѧ тебѐ мт҃ре, бцⷣꙋ тѧ̀ содѣ́ла.</p>
<p><red>Сѣда́ленъ, гла́съ д҃.</red></p>
<p><red>Подо́бенъ:</red> <red>Ꙗ҆</red>ви́лсѧ є҆сѝ дне́сь:</p>
<p><red>С</red>ла́вное сл҃нце, ꙗ҆́кѡ денни́цꙋ на высотѣ̀ поста́ви тѧ̀ свое́й цр҃кви, вѣ̑рныѧ просвѣща́ѧ словесы̀ твои́ми, нбⷭ҇ный таи́нниче, <red>и҆́мⷬ҇къ,</red> бг҃омꙋ́дре ѻ҆́тче на́шъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ч</red>тⷭ҇аѧ всенепоро́чнаѧ, и҆ неискꙋсобра́чнаѧ, є҆ди́на безлѣ́тнаго сн҃а и҆ сло́ва бж҃їѧ, въ лѣ́тѣ ро́ждшаѧ: того̀ со ст҃ы́ми и҆ чⷭ҇тны́ми а҆пⷭ҇лы, мч҃нки, и҆ прⷪ҇ро́ки, и҆ прпⷣбными, молѝ дарова́ти на́мъ ѡ҆чище́нїе и҆ ве́лїю млⷭ҇ть.</p>
<anchor type="folio" number="143" label="рм҃г"/>
<p><red>Крⷭ҇тобг҃оро́диченъ:</red> <red>Н</red>а крⷭ҇тѣ́ тѧ воздви́жена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀ сло́ве бж҃їй, мт҃рски рыда́ющи вѣща́ше: что̀ но́вое и҆ стра́нное сн҃е мо́й, чꙋ́до; ка́кѡ жи́знь всѣ́хъ приближа́ешисѧ сме́рти, ѡ҆живи́ти хотѧ̀ ᲂу҆ме́ршыѧ, ꙗ҆́кѡ млⷭ҇рдъ;</p>
<p><red>Пѣ́снь д҃.</red></p>
<p><red>І҆рмо́съ:</red> <red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</p>
<p><red>К</red>опїе́мъ словесы̀ твои́ми безбо́жїе пронзи́лъ є҆сѝ, и҆ страда̑нїи твои́ми ꙗ҆́кѡ мече́мъ бѣсѡ́вскїѧ полкѝ побѣди́лъ є҆сѝ, и҆́хже ѕло́бы и҆зба́ви чтꙋ́щыѧ тѧ̀ всехва́льне, <red>и҆́мⷬ҇къ.</red></p>
<p><red>Н</red>е жрꙋ̀ бѣсѡ́мъ, ни ᲂу҆страша́юсѧ сме́рти, ни мꙋ́къ веще́й, сщ҃енномч҃нкъ, <red>и҆́мⷬ҇къ,</red> взыва́ше: но є҆ди́наго бг҃а и҆сповѣ́дꙋю въ трⷪ҇цѣ познава́ема.</p>
<p><red>В</red>и́дѣвъ гдⷭ҇и твоегѡ̀ смире́нїѧ пресла́внꙋю высотꙋ̀, свы́ше строе́нїѧ тебѣ̀ сло́во да́рꙋетъ: и҆́мже є҆ресе́й лю̑таѧ смири́шасѧ возношє́нїѧ, ѻ҆́тче.</p>
<p><red>Бг҃оро́диченъ:</red> <red>Ꙗ҆́</red>кѡ две́рь приводѧ́щꙋю къ бж҃е́ственномꙋ вхо́дꙋ, ꙗ҆́кѡ ра́й бж҃е́ственный, ꙗ҆́кѡ мы́сленное мѣ́сто сщ҃е́нїѧ, ꙗ҆́кѡ добро́тꙋ і҆а́кѡвлю дв҃ꙋ ᲂу҆бл҃жа́емъ.</p>
<p><red>Пѣ́снь є҃.</red></p>
<p><red>І҆рмо́съ:</red> <red>Б</red>ж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</p>
<p><red>С</red>ле́зъ твои́хъ тече́нїемъ всемꙋ́дре ѻ҆́тче, <red>и҆́мⷬ҇къ,</red> сласте́й и҆зсꙋши́лъ є҆сѝ пꙋчи́нꙋ, и҆ и҆зли́тїемъ ᲂу҆че́нїй твои́хъ є҆ресе́й пото́ки бл҃же́нне загради́лъ є҆сѝ.</p>
<p><red>Ц</red>р҃ковь бы́лъ є҆сѝ вмѣсти́тельна ѻ҆́тче, <red>и҆́мⷬ҇къ,</red> трⷪ҇цѣ вои́стиннꙋ, ᲂу҆кра́шенъ бл҃года́тїю, и҆ ѡ҆заре́нїемъ честны́хъ добродѣ́телей, и҆ ᲂу҆чи́тельнымъ смире́нїемъ.</p>
<p><red>Т</red>ерпѣ́нїемъ твои́мъ низложи́въ всѧ̑ шата̑нїѧ лꙋка́вагѡ, тогѡ̀ вре́да мѧ̀ и҆зба́ви, бо́дра всѧ́чески содѣва́ѧ, стезѧ́ми приводѧ́щими къ бг҃ꙋ сла́вне, <red>и҆́мⷬ҇къ.</red></p>
<anchor type="folio" number="143v" label="рм҃г ѡ҆б."/>
<p><red>Бг҃оро́диченъ:</red> <red>П</red>ое́мъ, всечⷭ҇таѧ, и҆з̾ тебѐ пло́ть стрⷭ҇тнꙋю и҆ сме́ртнꙋю на́съ ра́ди прїе́мшаго, и҆ ви́димо ржⷭ҇тво̀ смѣ́шеною несли́тною ѵ҆поста́сїю.</p>
<p><red>Пѣ́снь ѕ҃.</red></p>
<p><red>І҆рмо́съ:</red> <red>Ж</red>ите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многомлⷭ҇тиве.</p>
<p><red>С</red>вѣти́ло бы́въ страда́нїй твои́хъ свѣ́томъ просвѣща́ѧ концы̀, и҆сповѣ́далъ є҆сѝ и҆́мѧ хрⷭ҇то́во пред̾ мꙋчи́тєли стрⷭ҇тоте́рпче гдⷭ҇нь всехва́льне, <red>и҆́мⷬ҇къ.</red></p>
<p><red>Ѧ҆</red>зы́къ тво́й ꙗ҆́кѡ тро́сть скоропи́сца кни́жника, вои́стиннꙋ бы́сть, и҆сповѣ́даѧ ра́зꙋмъ всече́стенъ, въ скрижа́лѣхъ серде́цъ начерта́ѧй ѻ҆́тче, <red>и҆́мⷬ҇къ,</red> зако́на дꙋхо́внагѡ.</p>
<p><red>Т</red>воегѡ̀ пла́вающїи поꙋче́нїѧ стѧжава́юще тишинꙋ̀, ѻ҆́тче бг҃оглаго́ливе, пꙋчи́ны треволне́нїѧ и҆збавлѧ́ютсѧ дꙋшевре́днагѡ, и҆ ѿ и҆ны́хъ є҆ресе́й приходѧ́щїи вѣ́рою сп҃са́ютсѧ.</p>
<p><red>Бг҃оро́диченъ:</red> <red>Д</red>х҃ъ ст҃ы́й на тѧ̀, чтⷭ҇аѧ, дѣ́вства храни́ло наше́дъ, содѣ́ла чтⷭ҇но́е селе́нїе всенепоро́чнаѧ сн҃а вы́шнѧгѡ всебл҃же́ннаѧ.</p>
<p><red>Конда́къ во ᲂу҆ста́вѣ.</red></p>
<p><red>А҆́ще ли нѣ́сть ᲂу҆ста́ва, глаго́ли се́й конда́къ, гла́съ в҃:</red></p>
<p><red>Н</red>аслади́всѧ бг҃омꙋ́дре воздержа́нїѧ, и҆ жела́нїѧ плѡтска́ѧ ты̀ ᲂу҆спи́лъ є҆сѝ, ꙗ҆ви́всѧ вѣ́рою возраща́емь, и҆ ꙗ҆́кѡ живота̀ дре́во ра́йское процвѣ́лъ є҆сѝ, <red>и҆́мⷬ҇къ,</red> ѻ҆́тче сщ҃е́нный.</p>
<p><red>І҆́косъ:</red> <red>Ѿ</red>ве́рзи мѝ ᲂу҆стнѣ̀ пресщ҃е́нне, бг҃опрїѧ́тными твои́ми мл҃твами, предстоѧ̀ бг҃ꙋ всесла́вне прпⷣбне мч҃нче, да воспою̀ бл҃же́нное твоѐ житїѐ, и҆ возглаго́лю досто́йнѡ добродѣ́тєли твоѧ̑, ꙗ҆̀же на землѝ те́плою любо́вїю соверши́лъ є҆сѝ: и҆сповѣ́дникъ бо бы́лъ є҆сѝ крѣ́покъ, воздержа́нїе вѣ́рою и҆спра́вивъ, бдѣ́нїе и҆ чистотꙋ̀ возлюби́лъ є҆сѝ, <red>и҆́мⷬ҇къ,</red> ѻ҆́тче сщ҃е́нный.</p>
<p><red>Пѣ́снь з҃.</red></p>
<p><red>І҆рмо́съ:</red> <red>Р</red>осода́тельнꙋ ᲂу҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</p>
<anchor type="folio" number="144" label="рм҃д"/>
<p><red>Ꙗ҆́</red>кѡ пресвѣ́тло житїѐ твоѐ бы́сть бг҃омꙋ́дре поще́нїѧ ра́ди, та́кѡ ꙗ҆ви́сѧ твоѐ страда́нїе тве́рдо: хрⷭ҇та́ бо просла́вилъ є҆сѝ ꙗ҆́вѣ, вопїѧ̀: бл҃гослове́нъ бг҃ъ ѻ҆тє́цъ на́шихъ.</p>
<p><red>Ц</red>ѣломꙋ́дрїѧ чистоты̀ препоѧ́савсѧ мꙋ́жествомъ, бг҃оꙋго́дный ѻ҆́тче, <red>и҆́мⷬ҇къ,</red> и҆ мꙋче́нїѧ вѣне́цъ свѣ́телъ воспрїи́мъ бл҃года́тїю, вопїѧ́лъ є҆сѝ: бл҃гослове́нъ бг҃ъ ѻ҆тє́цъ на́шихъ.</p>
<p><red>Н</red>екла́нѧющїисѧ пречⷭ҇тѣй і҆кѡ́нѣ твое́й, сп҃се, нечести́вїи слꙋгꙋ̀ твоего̀ многора́ннѡ ѡ҆скорблѧ́хꙋ, при́снѡ глаго́люща, и҆ вопїю́ща къ тебѣ̀: бл҃гослове́нъ бг҃ъ ѻ҆тє́цъ на́шихъ.</p>
<p><red>Бг҃оро́диченъ:</red> <red>С</red>ѣдѧ́й въ нѣ́дрѣхъ роди́тельныхъ неѡпи́санъ пречⷭ҇таѧ, ны́нѣ же ѿ твои́хъ нѣ́дръ произше́дъ сѣди́тъ ѡ҆пи́санъ, твоемꙋ̀ подо́бѧсѧ ѡ҆́бразꙋ, за є҆́же сп҃стѝ а҆да́ма, а҆да́мъ бы́въ.</p>
<p><red>Пѣ́снь и҃.</red></p>
<p><red>І҆рмо́съ:</red> <red>И҆</red>з̾ пла́мене прпⷣбнымъ ро́сꙋ и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.</p>
<p><red>С</red>вѣтоно́сно показа́лсѧ є҆сѝ, ꙗ҆́коже дрꙋго́е со́лнце, поꙋче́нїе посыла́ѧ концє́мъ, тьмꙋ̀ несвѣтѧ́щꙋю всѧ́кагѡ грѣха̀ ѿима́ѧ бл҃же́нне, <red>и҆́мⷬ҇къ,</red> свѣ́томъ покаѧ́нїѧ.</p>
<p><red>С</red>трꙋѧ́ми бж҃е́ственныхъ ᲂу҆че́нїй ѡ҆гражда́емь, рѣка̀ ꙗ҆́коже ѿ дрꙋга́гѡ є҆де́ма и҆зше́лъ є҆сѝ, лицѐ землѝ напоѧ́ѧ бг҃оꙋго́дниче, <red>и҆́мⷬ҇къ,</red> и҆ нече́стїѧ пле́вєлы потоплѧ́ѧ.</p>
<p><red>Оу҆</red>красова́лсѧ є҆сѝ всебл҃же́нне добро́тою слове́съ твои́хъ, ст҃а́гѡ бо дх҃а ꙗ҆ви́лсѧ є҆сѝ тро́сть, написꙋ́ѧ вѣ̑рнымъ бл҃гочести́внѡ ра́зꙋмъ бж҃е́ственный, превозносѧ̀ хрⷭ҇та̀ во вѣ́ки.</p>
<p><red>Бг҃оро́диченъ:</red> <red>К</red>о твоемꙋ̀ прибѣга́ю покро́вꙋ всенепоро́чнаѧ, и҆ застꙋпле́нїе ны́нѣ животꙋ̀ моемꙋ̀ тѧ̀ предлага́ю, ꙗ҆́же па́че ᲂу҆ма̀ бг҃а сло́ва ро́ждшаѧ: є҆го́же превозно́симъ во вѣ́ки.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>Б</red>г҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю же, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ᲂу҆бл҃жа́емъ.</p>
<anchor type="folio" number="144v" label="рм҃д ѡ҆б."/>
<p><red>Ꙗ҆́</red>кѡ свѣ́тъ, ꙗ҆́кѡ лꙋна̀, ꙗ҆́кѡ вели́кое со́лнце, ꙗ҆́кѡ мо́лнїѧ хрⷭ҇то́вѣ цр҃кви возсїѧ́въ, и҆ вѣ́рныхъ мы̑сли просвѣти́лъ є҆сѝ, въ невече́рнѣмъ свѣ́тѣ всели́всѧ, поѧ̀ трист҃ы́ми гла́сы трⷪ҇цꙋ несозда́ннꙋю.</p>
<p><red>З</red>емлѧ̀ ст҃ы́мъ гро́бомъ ѡ҆богати́сѧ, <red>и҆́мⷬ҇къ,</red> и҆ сщ҃е́ннымъ всехва́льне твои́мъ тѣ́ломъ, и҆ првⷣныхъ взыгра́шасѧ дꙋ́си, а҆́гг҃ли же, бл҃же́нне, дꙋ́хъ тво́й прїѧ́ша: съ ни́миже всѣ́хъ на́съ помина́й пою́щихъ тебѐ.</p>
<p><red>Х</red>ра́мъ дх҃а прест҃а́гѡ бы́въ, и҆ рѣка̀ во́дъ живо́тныхъ наполнѧ́ема, и҆ цр҃кве ѡ҆снова́нїе недви́жимое, степе́нь правосла́вїѧ, стрꙋѧ̀ приснотекꙋ́щаѧ, бж҃е́ственнагѡ покаѧ́нїѧ и҆сто́чникъ достоди́вный, <red>и҆́мⷬ҇къ.</red></p>
<p><red>Бг҃оро́диченъ:</red> <red>Ꙗ҆́</red>коже ка́плѧ нбⷭ҇наѧ во твоѐ чре́во, дв҃о, до́ждь сни́де, и҆ и҆зсꙋшѝ лє́стнаѧ течє́нїѧ, и҆сточи́въ нетлѣ̑нїѧ и҆ и҆збавлє́нїѧ всѣ̑мъ человѣ́кѡмъ, тобо́ю бг҃обл҃года́тнаѧ.</p>
<p><red>Свѣти́ленъ.</red></p>
<p><red>С</red>трада́нїе ᲂу҆́бѡ пе́рвѣе до́брѣ и҆скꙋси́всѧ, второ́е посто́мъ тече́нїе бж҃е́ственное соверши́въ, на нб҃са̀ возше́лъ є҆сѝ, и҆ хрⷭ҇тꙋ̀ предстои́ши, <red>и҆́мⷬ҇къ,</red> ѻ҆́тче прпⷣбне: за на́съ моли́сѧ те́плѣ пою́щихъ тѧ̀.</p>
<p><red>Бг҃оро́диченъ:</red> <red>Р</red>а́дость неизрече́ннꙋю ро́ждши гдⷭ҇а, ра́дости на́съ нбⷭ҇ныѧ прича́стники сотворѝ, всѣ́хъ тебѐ почита́ющихъ пречⷭ҇таѧ, и҆ бл҃годаре́нїе ѿ дꙋшѝ приносѧ́щихъ тебѣ̀: не забꙋ́ди рабѡ́въ твои́хъ, бл҃гослове́ннаѧ мр҃і́е.</p>
<p><red>На хвали́техъ стїхи̑ры, гла́съ д҃.</red></p>
<p><red>Подо́бенъ:</red> <red>Д</red>а́лъ є҆сѝ зна́менїе:</p>
<p><red>Б</red>л҃года́ть дх҃а, ѻ҆́тче <red>и҆́мⷬ҇къ,</red> ꙳ тебѣ̀ возсїѧ́вши, ꙳ свѣ́тлѡ просвѣти́ тѧ: ꙳ ѿсю́дꙋ ᲂу҆ма́лилъ є҆сѝ страсте́й но́щь, ꙳ и҆ безстра́стїѧ де́нь пости́глъ є҆сѝ, ꙳ чи́стѣ чистѣ́йшемꙋ свѣ́тꙋ совокꙋ́пльсѧ, ꙳ въ не́мже жи́тельствꙋѧ ꙳ , не забꙋ́ди бг҃огла́се, ꙳ вѣ́рою пою́щихъ сщ҃е́ннꙋю твою̀ па́мѧть. <red>[Два́жды.]</red></p>
<p><red>Б</red>л҃года́ть жела́ннꙋю тебѣ̀, ꙳ <red>и҆́мⷬ҇къ,</red> носѧ̀ нбⷭ҇нꙋю, ꙳ земны́хъ небре́глъ є҆сѝ: ꙳ сегѡ̀ ра́ди ꙗ҆́кѡ безпло́тенъ, ꙳ страда́тельное <anchor type="folio" number="145" label="рм҃є"/> и҆збра́лъ є҆сѝ житїѐ, ꙳ ꙗ҆́кѡ присносꙋ́щныѧ сла́дости пото́ка, ꙳ бл҃гоче́стнѡ наслади́тисѧ хотѧ̀ бг҃опрїѧ́тне, ꙳ и҆ слеза́ми прпⷣбне и҆зсꙋши́лъ є҆сѝ ꙳ мꙋ́тный и҆сто́чникъ страсте́й, ꙳ и҆ напои́лъ є҆сѝ дꙋшепи̑щныѧ кла́сы. ꙳</p>
<p><red>Б</red>л҃года́ть и҆сцѣле́нїй, <red>и҆́мⷬ҇къ,</red> ꙳ ѿ бл҃года́ти бж҃е́ственныѧ досто́йнѡ прїѧ́лъ є҆сѝ: ꙳ ѿсю́дꙋ дꙋхѡ́въ тебѣ̀ лꙋка́выхъ ꙳ низлага́етсѧ пре́лесть, ꙳ и҆ недꙋ̑гъ неꙋдо́бныхъ тлѝ ѿбѣ́гъ преше́лъ є҆сѝ: ꙳ и҆сточа́еши бо прпⷣбне ꙗ҆́кѡ во́ды бл҃года̑тныѧ твоѧ̑ стрꙋи̑, ѿ ни́хже напоѧ́еми, ꙳ воспѣва́емъ па́мѧть твою̀.</p>
<p><red>Сла́ва, гла́съ є҃.</red></p>
<p><red>П</red>рпⷣбне ѻ҆́тче, не да́лъ є҆сѝ сна̀ твои́ма ѻ҆чи́ма, ни вѣ́ждома твои́ма дрема́нїѧ, до́ндеже дꙋ́шꙋ и҆ тѣ́ло ѿ страсте́й свободи́лъ є҆сѝ, и҆ тебѐ сама́го ᲂу҆гото́валъ є҆сѝ дх҃ꙋ жили́ще: прише́дъ бо хрⷭ҇то́съ со ѻ҆ц҃е́мъ, ѻ҆би́тель ᲂу҆ тебѐ сотворѝ, и҆ є҆диносꙋ́щныѧ трⷪ҇цы ᲂу҆го́дникъ бы́въ, великопроповѣ́дниче ѻ҆́тче на́шъ, <red>и҆́мⷬ҇къ,</red> моли́сѧ ѡ҆ дꙋша́хъ на́шихъ.</p>
<p><red>И҆ ны́нѣ, бг҃оро́диченъ:</red></p>
<p><red>Б</red>л҃жи́мъ тѧ̀ бцⷣе дв҃о, и҆ сла́вимъ тѧ̀ вѣ́рнїи по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ, и҆ прибѣ́жище дꙋ́шъ на́шихъ.</p>
<p><red>Крⷭ҇тобг҃оро́диченъ:</red> <red>З</red>рѧ́щи дре́вле а҆́гнца и҆ сн҃а своего̀, дв҃а мт҃и и҆ всебл҃же́ннаѧ ѻ҆трокови́ца на крⷭ҇тъ воздви́жена, вопїѧ́ше слезѧ́щи: ᲂу҆вы̀ мнѣ̀ сн҃е мо́й, ка́кѡ ᲂу҆мира́еши, бг҃ъ є҆стество́мъ сы́й безсме́ртенъ;</p>
<p><red>А҆́ще и҆́мать на стїхо́внѣ Сла́вꙋ, глаго́ли вече́рнїй.</red></p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</red></p>
<footer/>
</document>
