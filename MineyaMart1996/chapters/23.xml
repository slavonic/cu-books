<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="224"/>
<p><red>Мѣ́сѧца тогѡ́же въ к҃г-й де́нь.</red></p>
<p><red>Ст҃а́гѡ преподобномꙋ́ченика ні́кѡна, и҆ двꙋ̀ стꙋ̀ ᲂу҆чєни́къ є҆гѡ̀ съ ни́мъ мꙋ́чившихсѧ.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ д҃ Подо́бенъ:</red> <red>Ꙗ҆́</red>кѡ до́блѧ:</p>
<p><red>С</red>ла̑сти тѣлє́сныѧ, ꙳ и҆ пло́ти непоко́рное, ꙳ браздо́ю повинꙋ́лъ є҆сѝ, блаже́нне, ꙳ воздержа́нїѧ благода́тїю ꙳ <anchor type="page" number="225"/> побѣди́въ ꙗ҆́кѡ хра́бръ всеѻрꙋ́жїе врага̀ ꙳ си́лою дх҃а. ꙳ ѿѻнꙋ́дꙋже во́ждь бы́лъ є҆сѝ мона́шествꙋющихъ, ꙳ послѣ́дꙋющихъ всемꙋ́дромꙋ твоемꙋ̀, ꙳ и҆ бжⷭ҇твенномꙋ, ні́кѡне, проповѣ́данїю всегда̀.</p>
<p><red>В</red>озсїѧ́въ ꙗ҆́кѡ со́лнце ꙳ ѿ восто́ка, всесла́вне, ꙳ вселе́ннꙋю всю̀ просвѣти́лъ є҆сѝ, ꙳ чꙋде́съ свѣ́тлостїю, ꙳ ли́къ приводѧ̀ ꙗ҆́кѡ ѕвѣ́здъ свѣ́тлыхъ ᲂу҆ченикѡ́въ твои́хъ. ꙳ съ ни́миже пострада́лъ є҆сѝ крѣ́пкѡ, мєчѝ посѣ́чени бы́вше, ꙳ и҆ въ рꙋ́цѣ всецр҃ѧ̀ влⷣки ꙳ ва́шѧ дꙋ́шы положи́вше.</p>
<p><red>Н</red>и гла́дъ, нижѐ бѣда̀, ꙳ ни нагота̀, ни ра̑ны, ꙳ ни нꙋ́жднѣйшаѧ вои́стиннꙋ сме́рть, ꙳ ва́съ ѿ любвѐ бж҃їѧ ꙳ ѿлꙋчи́ти возмо́же, досточꙋ́днїи: ꙳ но ꙗ҆́кѡ а҆́гнцы на заколе́нїе, ꙳ па́стырю послѣ́дꙋюще ꙳ ѿ за́пада къ невече́рнемꙋ поко́ю нбⷭ҇нагѡ црⷭ҇твїѧ, ꙳ страстоте́рпцы вѣнцено́сцы, достиго́сте.</p>
<p><red>Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:</red></p>
<p><red>Ѡ҆</red>сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆ лю́тыхъ прегрѣше́нїй, ꙳ смире́ннꙋю мою̀ дꙋ́шꙋ, ꙳ и҆ сме́рти и҆змѣнѝ моли́твами твои́ми, ꙳ и҆ да́рꙋй ѡ҆правда́нїе полꙋчи́ти ꙳ въ де́нь и҆спыта́нїѧ, ꙳ є҆́же полꙋчи́ша ст҃ы́хъ собо́ри: ꙳ покаѧ́нїемъ ѡ҆чище́на мѧ̀ пре́жде конца̀ покажѝ, ꙳ и҆ сле́зными и҆злїѧ̑нїи.</p>
<p><red>Крⷭ҇тобг҃оро́диченъ, подо́бенъ то́йже:</red></p>
<p><red>Н</red>а крⷭ҇тѣ́ тѧ ꙗ҆́кѡ ᲂу҆зрѣ̀ ꙳ пригвожде́на, гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀ видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ непокори́вый собо́ръ воздадѐ беззако́нный, ꙳ и҆́же мно́гихъ твои́хъ чꙋде́съ наслади́выйсѧ; ꙳ но сла́ва неизглаго́ланномꙋ ꙳ соше́ствїю твоемꙋ̀, влⷣко. <anchor type="page" number="226"/></p>
<p><red>Канѡ́нъ, є҆гѡ́же краегране́сїе:</red></p>
<p><red>П</red>обѣ́ды тѧ̀ пою̀ тезоимени́таго, блаже́нне. <red>І҆ѡ́сифъ.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>М</red>о́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</p>
<p><red>П</red>обѣди́въ по́стническими борє́нїи ѕлоко́зненнаго, страда́льческими вѣнча́лсѧ є҆сѝ добро́тами: и҆ бг҃ꙋ ны́нѣ предстои́ши ѡ҆ на́съ молѧ́сѧ, преподо́бне ні́кѡне, чтꙋ́щихъ тѧ̀.</p>
<p><red>К</red>рѣ́постїю на́шѧ не́мѡщи ᲂу҆крѣпи́вшагѡ возмо́гъ, хра́бровалъ є҆сѝ пре́жде во бранѣ́хъ, блаже́нне, и҆ побѣди́тель бы́въ, ко хрⷭ҇то́вꙋ притека́еши креще́нїю.</p>
<p><red>Оу҆</red>краша́етсѧ мꙋче́нїемъ по́лкъ блаже́ннѣйшїй ᲂу҆чєни́къ твои́хъ, пе́рвѣе, мꙋ́дре, просвѣ́щсѧ поще́ньми, и҆ сꙋгꙋ́быми борє́нїи сꙋгꙋ̑бы вѣнцы̀ и҆сплетѐ.</p>
<p><red>Бг҃оро́диченъ:</red></p>
<p><red>Д</red>ве́рь ꙗ҆́же къ на́мъ твоегѡ̀, гдⷭ҇и, сни́тїѧ, восто́ка, и҆ со́лнце, и҆ свѣ́тъ та́инственнѡ тѧ̀ нарица́емаго преесте́ственнѡ родѝ сꙋгꙋ́ба є҆стество́мъ невмѣ́стнаго.</p>
<p><red>Пѣ́снь г҃. І҆рмо́съ:</red></p>
<p><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ᲂу҆твержде́нїе.</p>
<p><red>В</red>о́инствомъ дꙋхо́внымъ препоѧ́санъ, во́инство бж҃е́ственное, мꙋ́чениче хрⷭ҇то́въ, воѡрꙋжи́лъ є҆сѝ ко страда́нїѧ подвигѡ́мъ.</p>
<p><red>Р</red>аспѧ́въ по́стнически пло́ть, всесла́вне, пе́рвѣе, потща́лсѧ є҆сѝ страда́льческими ра́нами полкѝ дє́мѡнскїѧ побѣди́ти.</p>
<p><red>Ѿ</red> восто́ка ꙗ҆́коже ѕвѣзда̀, ні́кѡне, прише́дъ, къ <anchor type="page" number="227"/> за́падѡмъ дости́глъ є҆сѝ. тѣ́мже ᲂу҆́меръ заше́лъ є҆сѝ, и҆ ко хрⷭ҇тꙋ̀ возсїѧ́лъ є҆сѝ.</p>
<p><red>Бг҃оро́диченъ:</red></p>
<p><red>М</red>ꙋ́ченическїй собо́ръ твоѐ и҆з̾ѡбразѝ заколе́нїе, влⷣко, позна́въ тѧ̀ и҆зъ ѻ҆трокови́цы неискꙋсобра́чныѧ прозѧ́бша.</p>
<p><red>Сѣда́ленъ, гла́съ д҃. Подо́бенъ:</red> <red>С</red>ко́рѡ предварѝ:</p>
<p><red>П</red>реподо́бнѡ пожи́въ, ні́кѡне, пе́рвѣе, и҆ ли́къ собра́лъ є҆сѝ бг҃опокори́выхъ, благоче́стнѡ при́снѡ послѣ́дꙋющихъ тебѣ̀, ѿ восто́ка къ за́падꙋ возсїѧ́въ, ꙗ҆́коже со́лнце свѣтоно́сно, зарѧ́ми страда́нїй, гно́емъ крове́й ва́шихъ пре́лесть ᲂу҆ма́ливше.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Д</red>в҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нїе прегрѣше́нїй и҆ и҆справле́нїе житїѧ̀ да́ти на́мъ пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.</p>
<p><red>Крⷭ҇тобг҃оро́диченъ:</red></p>
<p><red>Н</red>а крⷭ҇тѣ́ тѧ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ, жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;</p>
<p><red>Пѣ́снь д҃. І҆рмо́съ:</red></p>
<p><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</p>
<p><red>Н</red>аслажда́ѧсѧ бжⷭ҇твенными свѣтоли̑тїи, мꙋ́къ течє́нїѧ неꙋѧ́звленъ преше́лъ є҆сѝ, ні́кѡне досточꙋ́дне: и҆ побѣ́ды вѣне́цъ, мꙋ́чениче, досто́йнѡ прїѧ́лъ є҆сѝ.</p>
<p><red>С</red>вѣтлостьмѝ прелѣ́потствꙋѧ до́блестей, ꙗ҆́кѡ по́стникъ подвиза́лсѧ є҆сѝ, стра̑сти ᲂу҆мертви́въ пе́рвѣе тѣлє́сныѧ страда́нїемъ, второ́е дє́мѡнскїѧ побѣди́въ полкѝ.</p>
<p><red>Ѡ҆</red>полчи́стесѧ ѻ҆рꙋ́жїемъ благоче́стїѧ на врага̀, бг҃омꙋ́дрїи, и҆ сме́ртїю сла́вною безсме́ртїе прїѧ́сте, пою́ще: сла́ва си́лѣ твое́й, гдⷭ҇и. <anchor type="page" number="228"/></p>
<p><red>Бг҃оро́диченъ:</red></p>
<p><red>Ꙗ҆́</red>кѡ сꙋ́щꙋ тва́ри вы́шшꙋ творе́цъ возлюби́въ, ѽ дв҃о мт҃и, показа́ тѧ мт҃рь себѣ̀, ю҆́же ны́нѣ мо́лѧтъ собо́ри страда́лєцъ благолѣ́пнѣйше.</p>
<p><red>Пѣ́снь є҃. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ вѣ́рою воспѣва́ющыѧ тѧ̀.</p>
<p><red>Б</red>жⷭ҇твеннымъ твоеѧ̀ мт҃ре благоповинꙋ́ѧсѧ наказа́нїємъ, си́лꙋ, ні́кѡне, и҆мѣ́лъ є҆сѝ кре́стнꙋю во бранѣ́хъ, наꙋча́ѧсѧ лꙋ́чшымъ.</p>
<p><red>Ж</red>итїѐ твоѐ свѣ́томъ добродѣ́телей просвѣща́емо, страда́нїе ꙗ҆́коже ᲂу҆́тварь благолѣ́пнѣйшꙋ и҆́мать, бг҃омꙋ́дре и҆ всече́стне.</p>
<p><red>З</red>ако́нѡмъ бг҃онача̑льнымъ повинꙋ́ющесѧ мꙋ́чєницы хра́бровавше, и҆ беззакѡ́нныѧ бж҃їимъ посо́бїемъ мꙋ́жески побѣди́ша.</p>
<p><red>Бг҃оро́диченъ:</red></p>
<p><red>С</red>вѣ́тъ безлѣ́тный на́мъ, ѻ҆́ч҃ее сїѧ́нїе родила̀ є҆сѝ, подлѣ́тна бога́тствомъ бла́гости бы́вша, всенепоро́чнаѧ.</p>
<p><red>Пѣ́снь ѕ҃. І҆рмо́съ:</red></p>
<p><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</p>
<p><red>Ѿ</red> восто́ка ꙗ҆́кѡ многосвѣ́тлое ᲂу҆стреми́лсѧ є҆сѝ со́лнце: ꙗ҆́коже ѕвѣ́зды, бг҃омꙋ́дре, ᲂу҆ченикѡ́въ ли́къ приводѧ̀, и҆ за́падъ зарѧ́ми ва́шими просвѣти́сте.</p>
<p><red>К</red>а́плѧми крове́й твои́хъ, мꙋ́чениче, потопи́лъ є҆сѝ многобо́жїѧ мо́ре: и҆ глꙋбино́ю по́двигѡвъ ᲂу҆дави́лъ є҆сѝ ѕло́бы лю́таго ѡ҆брѣта́телѧ и҆ вселꙋка́ваго.</p>
<p><red>Ꙗ҆́</red>кѡ крі́нъ во страда́нїи ѕла́чнѣмъ процвѣто́сте: и҆ ꙗ҆́кѡ сладкодыха́тельный ши́покъ, на̑ша сердца̀ благоꙋха́ете мꙋче́нїѧ добро́тами, страстоте́рпцы бг҃одꙋхнове́ннїи. <anchor type="page" number="229"/></p>
<p><red>Бг҃оро́диченъ:</red></p>
<p><red>Х</red>ра́мъ тѧ̀ бж҃їй и҆ пала́тꙋ ѡ҆дꙋшевле́ннꙋ страстоте́рпческїй ли́къ позна́въ, влⷣчце, мо́литъ тѧ̀ є҆ди́нꙋ же́нъ ѿе́мшꙋю поно́съ.</p>
<p><red>Пѣ́снь з҃. І҆рмо́съ:</red></p>
<p><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</p>
<p><red>П</red>а́че зла́та и҆скꙋси́всѧ, бг҃омꙋ́дре, ра́нами, сто́лпъ добродѣ́телей ꙗ҆ви́лсѧ є҆сѝ, напада̑нїѧ дє́мѡнскаѧ ѿгонѧ̀, благослове́нъ є҆сѝ, бж҃е мо́й, зовы́й, и҆ гдⷭ҇и ѻ҆тє́цъ на́шихъ.</p>
<p><red>П</red>о кончи́нѣ пове́ржено твоѐ тѣ́ло, мꙋ́чениче, та́йнѡ, бжⷭ҇твєнныѧ врачева́нїй и҆спꙋща́ѧ свѣ́тлѡсти, ѿго́нитъ вре́дъ де́мѡнскїй, тѧ̀ ꙗ҆вле́ннагѡ бжⷭ҇твенною сотво́ршагѡ си́лою.</p>
<p><red>В</red>е́сь бжⷭ҇твенными наслади́всѧ, всеблаже́нне, манове́ньми, тѣ́ло ра́намъ пре́далъ є҆сѝ терпѣли́внѡ, вѣнцено́сецъ же предстои́ши вседержи́телю на нб҃сѣ́хъ, ꙗ҆́кѡ возжела́лъ є҆сѝ, преподо́бне.</p>
<p><red>П</red>а́стырь ѻ҆ве́цъ сы́й слове́сныхъ, мꙋ́дре, ѿ волкѡ́въ мы́сленныхъ соблю́лъ є҆сѝ неврє́дны, и҆ съ си́ми въ небе́снѣй ѡ҆гра́дѣ всели́всѧ, жела́нїй кра́йнѣйшемꙋ предстои́ши.</p>
<p><red>Бг҃оро́диченъ:</red></p>
<p><red>Н</red>е растли́въ дѣ́вства твоегѡ̀, ѻ҆трокови́це, ѿню́дъ, сло́во ѻ҆́ч҃ее въ тѧ̀ всели́сѧ: и҆ мꙋ́ченикѡвъ лобыза̀ ли́къ сла́вный, бцⷣꙋ тѧ̀ чⷭ҇тꙋю проповѣ́дающъ.</p>
<p><red>Пѣ́снь и҃. І҆рмо́съ:</red></p>
<p><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, бл҃гоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Н</red>едрема́нно носѧ̀ сїѧ́нїе се́рдца твоегѡ̀, напое́но сле́зъ пото́ки, преподо́бне, и҆ страда́нїѧ кровьмѝ, въ <anchor type="page" number="230"/> нерꙋкотворе́ннѣмъ, вопїѧ̀, черто́зѣ ны́нѣ живе́ши: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>К</red>расота̀ по́стникѡвъ и҆ страда́льцєвъ показа́лсѧ є҆сѝ, преподо́бне: во ѻ҆бои́хъ бо благоизво́лилъ є҆сѝ, побѣ́ды ᲂу҆дивлѧ́юща мы́сль, на є҆ди́наго врага̀, ні́кѡне, стѧжа́въ, зовы́й: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>К</red>ровьмѝ напои́въ дꙋ́шы, на ре́вность бжⷭ҇твеннꙋю воздви́глъ є҆сѝ, преподо́бне, ꙗ҆́звами мꙋче́нїй ᲂу҆ѧзви́лъ є҆сѝ де́мѡнское ѡ҆полче́нїе, и҆́стинствꙋюще въ тебѣ̀ зва́нїе показа́въ, вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>Р</red>асто́ргни вери̑ги тѧ̑жкїѧ мои́хъ паде́нїй, и҆спра́вльши а҆да́мово и҆спаде́нїе, чⷭ҇таѧ, ржⷭ҇тво́мъ твои́мъ, всепѣ́таѧ, и҆ свѣтово́ждствꙋй вопи́ти чи́стымъ по́мысломъ: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе, велича́емъ.</p>
<p><red>В</red>и́дѣ тѧ̀ ра́нъ добро́тою процвѣ́тша, и҆ багрѧни́цею ѿ мꙋ́ченическихъ твои́хъ крове́й вѣнцеда́тель ѡ҆блече́на, съ собо́ю вселѝ, ні́кѡне, бжⷭ҇твеннѡ ра́дꙋющасѧ.</p>
<p><red>Ꙗ҆́</red>кѡ предобра̀ твоѧ̀ любо́вь, ю҆́же къ бг҃ꙋ стѧжа́лъ є҆сѝ, ні́кѡне: и҆ тепла̀ твоѧ̀ ре́вность, ѻ҆гне́мъ бжⷭ҇твеннымъ распалѧ́ема, и҆ чꙋ́дно страда́нїе, съ нб҃сными тѧ̀ совокꙋ́пльшее.</p>
<p><red>Т</red>ѧ̀ на цр҃ко́внѣй высотѣ̀, сл҃нце посредѝ и҆мꙋ́ще ли́къ страстоте́рпєцъ, ꙗ҆́кѡ ѕвѣ́зды свѣ́томъ бжⷭ҇твеннымъ ѡ҆блиста́ни, лꙋчеда́тными сїѧ̑нїи вселе́ннꙋю всю̀ ѡ҆зарѧ́ютъ.</p>
<p><red>В</red>зѧ́лсѧ є҆сѝ ко ѻ҆би́телемъ нетлѣ̑ннымъ, ли́къ сꙋгꙋбосо́тный, мч҃ниче, страда́льцєвъ предста́вивъ вѣнцеда́вцꙋ: <anchor type="page" number="231"/> съ ни́миже помина́й соверша́ющихъ дне́сь свѧще́ннꙋю ва́шꙋ па́мѧть.</p>
<p><red>Бг҃оро́диченъ:</red></p>
<p><red>С</red>вѣ́та жили́ще ꙗ҆ви́ласѧ є҆сѝ, на́съ ра́ди и҆зъ тебє̀ ꙗ҆́вльшагѡсѧ: є҆го́же непреста́ннѡ молѝ, просвѣти́ти мы̑сли на́шѧ бл҃гоче́стнѡ пою́щихъ тѧ̀, дв҃о мт҃и всенепоро́чнаѧ.</p>
<footer/>
</document>
