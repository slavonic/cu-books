<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="330"/>
<p><red>Мѣ́сѧца тогѡ́же въ к҃ѳ-й де́нь.</red></p>
<p><red>Преподо́бнагѡ ѻ҆ц҃а̀ на́шегѡ ма́рка, є҆пі́скопа а҆реѳꙋсі́йскагѡ, и҆ кѷрі́лла дїа́кона, и҆ и҆ны́хъ, при і҆ꙋлїа́нѣ мꙋчи́телѣ пострада́вшихъ.</red></p>
<p><red>Стїхи̑ры, гла́съ и҃. Подо́бенъ: Ѽ</red> пресла́внагѡ чꙋдесѐ!</p>
<p><red>М</red>ꙋ́чениче свѧти́телю преподо́бне, ꙳ свѧще́нства свѣ́томъ свѧще́ннѡ ѡ҆блиста́емь, ꙳ мꙋче́нїѧ просїѧ́лъ є҆сѝ ꙳ невече́рнею свѣ́тлостїю. ꙳ и҆ ны́нѣ къ сїѧ́нїю преше́лъ є҆сѝ незаходи́момꙋ, ꙳ въ не́мже мꙋ́ченичестїи ли́цы ра́дꙋютсѧ, ꙳ и҆дѣ́же ликꙋ́ютъ а҆́гг҃льстїи чи́ни. ꙳ съ ни́миже на́съ всегда̀ помина́й, блаже́нне бг҃опрїѧ́тне.</p>
<p><red>М</red>ꙋ́чениче страстоте́рпче кѷрі́лле, ꙳ бжⷭ҇твенный слꙋжи́тель ꙗ҆́вльсѧ, ꙳ хрⷭ҇тꙋ̀ послꙋжи́лъ є҆сѝ: ꙳ и҆ поже́рсѧ ꙗ҆́кѡ заколе́нїе чи́сто, ꙳ прине́слсѧ є҆сѝ на бж҃їю трапе́зꙋ, бг҃облаже́нне: ꙳ и҆ наслѣ́дїе честно́е полꙋчи́лъ є҆сѝ, ꙳ во свѣ́тлостехъ ст҃ы́хъ ꙳ всегда̀ пребыва́ѧ, ꙳ ст҃ъ бы́въ зва́нїемъ и҆ дѣѧ́нїемъ.</p>
<p><red>М</red>ꙋ́чєницы хрⷭ҇тѡ́вы всехва́льнїи, ꙳ мꙋ́къ пали́телище, ꙳ <anchor type="page" number="331"/> росо́ю бжⷭ҇твенныѧ благода́ти, ꙳ безвре́днѡ проидо́сте, ꙳ и҆ на водѣ̀ поко́йнѣ ѡ҆бита́ти сподо́бистесѧ, ꙳ натрижне́нїѧ побѣ̑ды прїе́мше ꙳ тѣ́мже ра́дꙋющесѧ вѣ́рою пра́зднꙋемъ ꙳ дне́сь свѧще́ннꙋю ва́шꙋ па́мѧть, ст҃і́и, ꙳ хрⷭ҇та̀ сла́вѧще.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Т</red>ѧ̀ мо́лимъ, пречⷭ҇таѧ, ꙳ предста́тельницꙋ на́шꙋ: ꙳ смꙋща́ємаѧ въ печа́лѣхъ, ꙳ не пре́зри до конца̀ поги́бнꙋти рабы̑ твоѧ̑: ꙳ но ᲂу҆скорѝ и҆з̾ѧ́ти ны̀ ꙳ настоѧ́щагѡ гнѣ́ва и҆ печа́ли, ꙳ ѽ бг҃ора́дованнаѧ, прест҃а́ѧ чⷭ҇таѧ: ꙳ ты́ бо на́мъ є҆сѝ стѣна̀ ꙳ и҆ по́мощь неѡбори́ма.</p>
<p><red>Крⷭ҇тобг҃оро́диченъ:</red></p>
<p><red>Т</red>ѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳ и҆ стра̑сти прїе́млюща во́лею, ꙳ дв҃а и҆ мт҃и твоѧ̀, влⷣко, ꙳ ᲂу҆вы̀ мнѣ̀, вопїѧ́ше, ча́до сла́дкое, ꙳ ра̑ны непра́веднѡ ка́кѡ терпи́ши, ꙳ врачꙋ̀, и҆сцѣли́вый человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый ꙳ милосе́рдїемъ твои́мъ;</p>
<p><red>Канѡ́нъ, є҆гѡ́же краегране́сїе:</red></p>
<p><red>М</red>а́рка чествꙋ́ю и҆ кѷрі́лла вбожє́нныѧ. <red>Творе́нїе і҆ѡ́сифа.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>П</red>осѣ́ченный несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ, лю́тагѡ врага̀ вода̀ потопѝ, и҆ непроходи́мое про́йде і҆и҃ль, пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.</p>
<p><red>С</red>о а҆́гг҃лы бг҃ꙋ предстоѧ́ще, цр҃ю̀ всѣ́хъ, мꙋ́чєницы всеблаже́ннїи, проси́те на́мъ прегрѣше́нїй и҆збавле́нїѧ, любо́вїю блажа́щымъ вы̀, и҆ во хвале́нїи пою́щымъ: гдⷭ҇еви воспои́мъ, сла́внѡ бо просла́висѧ.</p>
<p><red>А҆</red>рхїере́а дх҃ъ ст҃ы́й тѧ̀ предста́ви, ма́рко, ѻ҆би̑льны па́ствити лю́ди, во всѧ́комъ преподо́бїи, догма́тѡвъ па́лицею слове́сною. съ ни́миже, блаже́нне, пѣ́лъ є҆сѝ: гдⷭ҇еви воспои́мъ: сла́внѡ бо просла́висѧ. <anchor type="page" number="332"/></p>
<p><red>С</red>трꙋѧ́ми крове́й пла́мень многобо́жїѧ ᲂу҆гаси́вше, мꙋ́дрїи, ра́дꙋющесѧ пострада́сте, є҆́ллинскїѧ мꙋдрецы̀ коне́чнѡ посра́мльше, и҆ ны́нѣ съ мꙋ́чєники хрⷭ҇тꙋ̀ предстоитѐ зовꙋ́ще: гдⷭ҇еви воспои́мъ, сла́внѡ бо просла́висѧ.</p>
<p><red>Бг҃оро́диченъ:</red></p>
<p><red>И҆</red>зъ ѻ҆трокови́цы нетлѣ́нныѧ бг҃ъ воплоща́етсѧ, є҆го́же безпло́тныхъ ли́цы трепе́щꙋще сла́вѧтъ, ꙗ҆́кѡ всѣ́хъ творца̀, и҆ є҆ди́наго непремѣ́ннаго, и҆ человѣ́цы на землѝ всегда̀ пою́тъ воспѣва́юще: гдⷭ҇еви пое́мъ, сла́внѡ бо просла́висѧ.</p>
<p><red>Пѣ́снь г҃. І҆рмо́съ:</red></p>
<p><red>С</red>тра́хъ тво́й, гдⷭ҇и, всадѝ въ сердца̀ ра̑бъ твои́хъ, и҆ бꙋ́ди на́мъ ᲂу҆твержде́нїе, тѧ̀ во и҆́стинѣ призыва́ющихъ.</p>
<p><red>Н</red>е прене́слъ є҆сѝ че́сти безсловє́снымъ и҆стꙋка̑ннымъ, всеблаже́нне, но претерпѣ́лъ є҆сѝ крѣпча́йше мꙋ̑ки многоѻбра̑зныѧ, ма́рко доблемꙋ́дренне.</p>
<p><red>Оу҆</red>ма̀ до́блестїю претерпѣ́лъ є҆сѝ, пресла́вне кѷрі́лле, нарꙋга̑нїѧ же и҆ мꙋ̑ки, мꙋже́й пребеззако́ннꙋющихъ, мꙋ́чениче страстоте́рпче.</p>
<p><red>Ѡ҆</red>бнажа́еми, мꙋ́чєницы многострада́льнїи, и҆ ра́нами сокрꙋша́еми, непрело́жни пребы́сте, па́че хрⷭ҇то́вы любвѐ ничто́же предпочита́юще.</p>
<p><red>Бг҃оро́диченъ:</red></p>
<p><red>И҆</red>зъ тебє̀ возсїѧ̀, всенепоро́чнаѧ, ѡ҆зарѧ́ѧй подсо́лнечнꙋю пресла́вными ѡ҆сїѧ̑нїи, пра́вды сл҃нце, дв҃о.</p>
<p><red>Сѣда́ленъ, гла́съ д҃ Подо́бенъ:</red> <red>Ꙗ҆</red>ви́лсѧ є҆сѝ:</p>
<p><red>П</red>росвѣ́щшесѧ благода́тїю и҆́стинною, земны̑ѧ концы̀ свѣ́тлѡ наставлѧ́ете благоче́стнѡ, сщ҃енномꙋ́ченицы сла́внїи. тѣ́мже вѣ́рою ва́съ ᲂу҆блажа́емъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>речи́стѣи рꙋ́цѣ твоѝ, дв҃омт҃и, просте́рши, покры́й ᲂу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь, хрⷭ҇тѐ, ми́лѡсти твоѧ̑. <anchor type="page" number="333"/></p>
<p><red>Крⷭ҇тобг҃оро́диченъ:</red></p>
<p><red>Н</red>а дре́вѣ ви́дѧщи воздви́жена сн҃а твоего̀, пречⷭ҇таѧ, ᲂу҆тро́бою мт҃рнею растерза́ема, жа́лостнѡ взыва́ла є҆сѝ: ᲂу҆вы̀ мнѣ̀, ка́кѡ заше́лъ є҆сѝ, свѣ́те мо́й безлѣ́тный;</p>
<p><red>Пѣ́снь д҃. І҆рмо́съ:</red></p>
<p><red>И҆</red>зъ горы̀ приѡсѣне́нныѧ, сло́ве, проро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.</p>
<p><red>И҆</red>сте́кшаѧ на зе́млю кро́вь твоѧ̀, бг҃омꙋ́дре, сїю̀ пои́стиннѣ ѡ҆свѧтѝ досто́йнѡ: и҆ дꙋ́шы напоѝ благочествꙋ́ющихъ, къ ре́вности бжⷭ҇твеннѣй воздвиза́ющи.</p>
<p><red>З</red>аре́ю мы́сленною ꙗ҆́вѣ просвѣща́еми, но́щь ѕлꙋ́ю безбо́жнагѡ ѕлосла́вїѧ ѿгна́сте, мꙋ́чєницы, пресла́внѡ, ма́рко и҆ кѷрі́лле, всеблаже́ннїи.</p>
<p><red>И҆</red>сцѣлѝ на́шѧ недꙋ́ги, благодѣ́телю, ма́рка моли́твами и҆ кѷрі́лла бжⷭ҇твеннагѡ, и҆ ми́лѡсти твоѧ̑, благоꙋтро́бне, на всѧ̑ воспѣва́ющыѧ тѧ̀ низпослѝ.</p>
<p><red>С</red>и́лою бжⷭ҇твенною и҆ благода́тїю сло́ва, мꙋ́чєницы хрⷭ҇тѡ́вы, хра́мы і҆́дѡльскїѧ низлага́юще, дх҃а ст҃а́гѡ хра́мъ вѣ́рою показа́стесѧ.</p>
<p><red>Бг҃оро́диченъ:</red></p>
<p><red>Ꙗ҆</red>ви́ласѧ є҆сѝ бж҃їе простра́нное вмѣсти́лище, прⷭ҇то́лъ высо́къ, и҆ две́рь, бцⷣе, є҆́юже про́йде неизрече́ннымъ рождество́мъ, ѿ тлѝ ны̀ воззыва́ѧ.</p>
<p><red>Пѣ́снь є҃. І҆рмо́съ:</red></p>
<p><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ᲂу҆́тромъ чл҃вѣколю́бїѧ твоегѡ̀, гдⷭ҇и.</p>
<p><red>М</red>їроѧвле́ннїи свѣти́льницы, свѧщенномꙋ́ченицы бж҃е́ственнїи, бы́вше, всѧ̑ просвѣща́ете бжⷭ҇твенными свѣтлостьмѝ дх҃а.</p>
<p><red>Оу҆</red>смотрѧ́ѧ, всеблаже́нне, воздаѧ̑нїѧ бжⷭ҇твєннаѧ, терпѣ́лъ є҆сѝ, ма́рко, нестерпи̑мыѧ ра̑ны и҆ болѣ̑зни крѣпча́йше. <anchor type="page" number="334"/></p>
<p><red>С</red>вѧщеннодѣ́тель сы́й, и҆ безкрѡ́вныѧ жє́ртвы приносѧ̀ хрⷭ҇тꙋ̀, же́ртвꙋ, блаже́нне, благово́ннꙋю тебѐ сама́го гдⷭ҇еви прине́слъ є҆сѝ.</p>
<p><red>Бг҃оро́диченъ:</red></p>
<p><red>Р</red>ождество́мъ стра́ннымъ, цр҃ѧ̀ всѣ́хъ родила̀ є҆сѝ, пречⷭ҇таѧ бцⷣе, на благодѣѧ́нїе тва́ри.</p>
<p><red>Пѣ́снь ѕ҃. І҆рмо́съ:</red></p>
<p><red>І҆</red>ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ, мене́ же свѧ́заннаго мре́жами вра́жїими, ꙗ҆́кѡ ѿ тлѝ ѻ҆́наго, спасѝ.</p>
<p><red>П</red>ретерпѣ́въ мꙋ̑ки многоплетє́нныѧ и҆ сме́рть хода́тайственнꙋю, бг҃омꙋ́дре, въ сла́вѣ присносꙋ́щнѣй ликꙋ́еши на небесѣ́хъ, ѡ҆ на́съ, кѷрі́лле, молѧ́сѧ.</p>
<p><red>Г</red>лаго́лъ бж҃їй жи́въ въ се́рдцы твое́мъ ꙗ҆́кѡ и҆мѣ́ѧ, ма́рко сла́вне, къ вѣ́рѣ бжⷭ҇твеннѣй привле́клъ є҆сѝ лю́ди и҆ наро́ды, мꙋ́дре, и҆ благосла́внѡ тече́нїе сконча́лъ є҆сѝ.</p>
<p><red>С</red>вѧщеннодѣ́телє и҆ жє́ртвы совершє́ны гдⷭ҇еви принесо́стесѧ, мꙋ́ками всесожже́гшесѧ, и҆ въ вы́шнихъ свѣ́тли цр҃ю̀ всѣ́хъ предстоитѐ.</p>
<p><red>Бг҃оро́диченъ:</red></p>
<p><red>Р</red>азрѣше́нїе на́мъ долгѡ́въ и҆спросѝ, и҆ житїѧ̀ и҆справле́нїе, дв҃о, пѣсносло́вѧщымъ вели̑чїѧ твоѧ̑, и҆ благочести́вымъ ра́зꙋмомъ тѧ̀ сла́вѧщымъ.</p>
<p><red>Пѣ́снь з҃. І҆рмо́съ:</red></p>
<p><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.</p>
<p><red>П</red>росвѣ́щшесѧ заре́ю ст҃ы́ѧ трⷪ҇цы, бг҃облаже́ннїи, тмꙋ̀ пре́лести и҆згна́сте, и҆ сла́вꙋ ᲂу҆лꙋчи́сте пѣснопою́ще: ѻ҆тє́цъ на́шихъ бж҃е, благослове́нъ є҆сѝ.</p>
<p><red>Н</red>и̑жнѧѧ ѡ҆ста́вльшїи, и҆ вы̑шнѧѧ наслѣ́довавшїи, бг҃оно́сный ма́рко и҆ кѷрі́ллъ бжⷭ҇твенный, да почтꙋ́тсѧ пѣснопою́ще: ѻ҆тє́цъ на́шихъ бж҃е, благослове́нъ є҆сѝ.</p>
<p><red>Д</red>рема́нїе нерадѣ́нїѧ во вре́мѧ подвигѡ́въ ѿтрѧ́сше, <anchor type="page" number="335"/> соверши́сте тече́нїе, и҆ собо́ромъ страстоте́рпєцъ пѣснопою́ще совокꙋпи́стесѧ: ѻ҆тє́цъ на́шихъ бж҃е, благослове́нъ є҆сѝ.</p>
<p><red>Бг҃оро́диченъ:</red></p>
<p><red>И҆</red>зъ тебє̀ спасе́нїе па́че ᲂу҆ма́ же и҆ сло́ва, дв҃о, возсїѧ̀ во тмѣ̀ сѣдѧ́щымъ сме́ртнѣй, и҆ до́лѣ сꙋ́щыѧ небє́сны содѣ́ла, вопїю́щыѧ: ѻ҆тє́цъ на́шихъ бж҃е, благослове́нъ є҆сѝ.</p>
<p><red>Пѣ́снь и҃. І҆рмо́съ:</red></p>
<p><red>П</red>обѣди́тели мꙋчи́телѧ и҆ пла́мене благода́тїю твое́ю бы́вше, за́повѣдемъ твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>П</red>обѣди́тели мꙋчи́телѧ, свирѣ́пѡ сꙋдѧ́щагѡ, показа́вшесѧ, нетлѣ̑нныѧ вѣнцы̀, мꙋ́чєницы, прїѧ́сте: вопїю́ще: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Щ</red>ито́мъ любвѐ страда́льцы и҆ вѣ́ры воѡрꙋже́ни, вра̑жїѧ ѻ҆полчє́нїѧ мече́мъ посѣко́сте бжⷭ҇твенныѧ до́блести, вопїю́ще: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Н</red>а землѝ пострада́вше, въ вы́шнихъ, ст҃і́и, пра́вды вѣне́цъ ѿ рꙋкѝ хрⷭ҇то́вы прїѧ́сте, вопїю́ще: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Т</red>рⷪ҇ченъ:</p>
<p><red>Ꙗ҆́</red>кѡ є҆ди́ницꙋ є҆стество́мъ, ꙗ҆́кѡ трⷪ҇цꙋ тѧ̀ чествꙋ́ю начерта́ньми, ѻ҆́ч҃е вседержи́телю, и҆ сн҃е, и҆ дш҃е ст҃ы́й, взыва́ѧ: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>С</red>та́мнꙋ тѧ̀ ма́нны жи́зненныѧ, проповѣ́дꙋемъ, благослове́ннаѧ, трапе́зꙋ и҆ же́злъ, и҆ кади́льницꙋ, златы́й свѣ́щникъ, го́рꙋ же и҆ две́рь, кꙋпинꙋ̀ неѡпали́мꙋ, престо́лъ вы́шнѧгѡ, и҆ мі́ра спасе́нїе.</p>
<p><red>Пѣ́снь ѳ҃. І҆рмо́съ:</red></p>
<p><red>Оу҆</red>страши́сѧ всѧ́къ слꙋ́хъ неизрече́нна бж҃їѧ снисхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ, вѣ́рнїи, велича́емъ.</p>
<p><red>С</red>толпа́мъ, мꙋ́чєницы, хрⷭ҇та̀ пострада́вшагѡ и҆ стра̑сти <anchor type="page" number="336"/> ᲂу҆мертви́вшагѡ послѣ́довавше, мно́гихъ ра́нъ и҆скꙋше́нїе прїѧ́сте, и҆ ѡ҆бличи́вше врагѡ́въ безбо́жныхъ слꙋжє́нїѧ, возвели́чистесѧ, и҆ а҆́гг҃лѡмъ ꙗ҆́вѣ ᲂу҆подо́бистесѧ.</p>
<p><red>Ꙗ҆</red>ви́стесѧ ᲂу҆́глїе ѻ҆́гненно, приѡбщи́вшесѧ бг҃ꙋ, всеблаже́ннїи, и҆ попали́сте многобо́жїѧ ве́щь благода́тїю, и҆ къ свѣ́тꙋ ᲂу҆́мномꙋ ра́дꙋющесѧ преидо́сте, бг҃облаже́ннїи, ѡ҆зарѧ́юще на̑ша разꙋмѣ̑нїѧ.</p>
<p><red>П</red>оста́вльше на ка́мени мы́сленнѣмъ дꙋ́шъ ва́шихъ стѡпы̀, всехва́льнїи, не поколеба́стесѧ мно́гихъ мꙋ́къ приложе́ньми. тѣ́мже ᲂу҆твержда́йте на́шѧ при́снѡ мы̑сли, кова́рствы вра́жїими коле́блємыѧ, добропобѣ́днїи мꙋ́чєницы.</p>
<p><red>В</red>зѧ́стесѧ къ пресвѣ́тломꙋ свидѣ́тельства, страстоте́рпцы, краегра́дїю, къ высотѣ̀ вели́цѣй: и҆ црⷭ҇тво бж҃їе непоколеби́мое сподо́бистесѧ прїѧ́ти, ма́рко свѧще́ннѣйшїй, кѷрі́лле сла́вне. є҆гѡ́же полꙋчи́ти всѣ̑мъ на́мъ моли́тесѧ.</p>
<p><red>Бг҃оро́диченъ:</red></p>
<p><red>С</red>їѧ́нїемъ твои́мъ, ѻ҆трокови́це, мы́сленнымъ просвѣтѝ на́шѧ мы̑сли, бг҃ора́дованнаѧ, и҆ сердца̀, и҆ мꙋдрова̑нїѧ: ꙗ҆́кѡ да по стезѧ́мъ жи́зни пра́вѡ ше́ствꙋюще, ми́лость ᲂу҆лꙋчи́мъ, возвѣща́юще при́снѡ хвалы̑ твоѧ̑.</p>
<footer/>
</document>
