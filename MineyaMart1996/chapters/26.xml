<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="301"/><red>Мѣ́сѧца тогѡ́же въ к҃ѕ-й де́нь.</red></p>
<p><red>Собо́ръ а҆рха́гг҃ла гаврїи́ла.</red></p>
<p><red>На ᲂу҆́трени ѻ҆бы̑чныѧ стїхолѡ́гїи, и҆ сѣда́льны трїѡ́ди. Та́же ѱало́мъ н҃. И҆ канѡ́нъ бцⷣы на д҃: и҆ а҆рха́гг҃ла на ѕ҃.</red></p>
<p><red>Канѡ́нъ бцⷣы, є҆гѡ́же краегране́сїе по а҆лфави́тꙋ.</red></p>
<p><red>Гла́съ ѕ҃. Пѣ́снь а҃. І҆рмо́съ:</red></p>
<p><red>Ꙗ҆́</red>кѡ по сꙋ́хꙋ, пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</p>
<p><red>Н</red>ача́льникъ вы́шнихъ чинѡ́въ свѣтови́дѣнъ, къ дв҃ѣ по́сланъ бы́сть дне́сь гаврїи́лъ, ра́дꙋйсѧ, невѣ́сто непоро́чнаѧ, вопїѧ̀, съ тобо́ю зижди́тель всѣ́хъ и҆ гдⷭ҇ь.</p>
<p>[<red>Бцⷣа</red>] <red>Х</red>ощꙋ̀ ᲂу҆вѣ́дѣти стра́нное твоѐ лобза́нїе, дв҃а речѐ человѣ́чествꙋ бо є҆́сть неѻбы̑чна речє́нїѧ, ра́дость кꙋ́ю ре́клъ є҆сѝ, рцы̀ ꙗ҆́снѡ, наꙋча́ѧ мѧ̀;</p>
<p>[<red>А҆́гг҃лъ</red>] <red>Ꙗ҆</red>вле́ннѣйше тебѣ̀ рекꙋ̀, всеблагоговѣ́йнѡ предстоѧ̀, пречⷭ҇таѧ, ты́ же приклонѝ ᲂу҆́хо твоѐ, вы́шнѧгѡ си́ла на тѧ̀ на́йдетъ, и҆ вседѣ́тельнымъ всели́тсѧ дх҃омъ.</p>
<p><red>И҆́нъ канѡ́нъ а҆рха́гг҃ла. Творе́нїе і҆ѡ́сифово.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>Ѿ</red>ве́рзꙋ ᲂу҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</p>
<p><red>Ꙗ҆́</red>кѡ свѣ́та сꙋ́ща, къ свѣ́тꙋ кра́йнѣйшемꙋ невеще́ственными причащє́нїи, бжⷭ҇твеннаго и҆ невеще́ственнаго молю́ <anchor type="page" number="302"/> тѧ, а҆рха́гг҃ле гдⷭ҇ень: ᲂу҆́мъ мо́й просвѣтѝ моли́твами твои́ми, ꙗ҆́кѡ да воспѣва́ю тѧ̀.</p>
<p><red>С</red>оста́вимъ дне́сь ли́къ бжⷭ҇твенный веселѧ́щесѧ, пе́рваго почита́юще безпло́тныхъ ᲂу҆мѡ́въ, неизрече́ннꙋю ра́дость возвѣсти́вшаго, въ мі́ръ прише́дшꙋю за бл҃гость.</p>
<p><red>П</red>редста́телѧ тѧ̀ велича́йша, и҆ къ бг҃ꙋ застꙋ́пника, и҆ стѣ́нꙋ, и҆ ᲂу҆твержде́нїе, гаврїи́ле, и҆мꙋ́ще, лю́бѧщїи тѧ̀ и҆збавлѧ́емсѧ ѿ бѣ́дъ, и҆ вре́да ѕмїи́на, восхвалѧ́ющїи тѧ̀.</p>
<p><red>Бг҃оро́диченъ:</red></p>
<p><red>Ч</red>и́стꙋ тѧ̀ всенепоро́чнꙋю гаврїи́лъ ꙗ҆́кѡ ᲂу҆зрѣ̀, ра́дꙋйсѧ тебѣ̀, влⷣчце, свѣ́тлѡ возопѝ: браконеискꙋ́снаѧ человѣ́кѡвъ спасе́нїе, а҆́гг҃лѡвъ похвала̀, и҆ честносло́вїе.</p>
<p><red>Пѣ́снь г҃. І҆рмо́съ:</red></p>
<p><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.</p>
<p>[<red>Бцⷣа</red>] <red>Л</red>е́стнѡ вѣща́ти тѧ̀ ны́нѣ, а҆́гг҃ле, смотрѧ́ю, ве́щно бо сꙋщество̀ и҆ тлѣ́нно, и҆ зе́мленно невеще́ственнаго ка́кѡ вмѣсти́тъ, нетлѣ́нїѧ свѣ́томъ ѡ҆дѣва́емаго;</p>
<p>[<red>А҆́гг҃лъ</red>] <red>С</red>мы́сленнѡ ѡ҆бличи́ла є҆сѝ, чⷭ҇таѧ, по благоволѝ си́це: и҆ да ᲂу҆вѣ́ритъ тѧ̀ кꙋпина̀ воспа́льшисѧ, ника́коже сожжена̀ ѻ҆гне́мъ, и҆ проѡбража́ющи твоѐ ржⷭ҇тво̀ несказа́нное.</p>
<p>[<red>Бцⷣа</red>] <red>Ж</red>и́зни мнѣ̀ глаго́лы вопїе́ши: но ᲂу҆вѣрѧ́етъ мѧ̀ гора̀ дымѧ́щаѧсѧ дре́вле, прїе́мшаѧ бг҃а, не мощѝ ве́щномꙋ є҆стествꙋ̀ ѿню́дъ невеще́ственнаго прїѧ́ти.</p>
<p><red>И҆́нъ. І҆рмо́съ:</red></p>
<p><red>Т</red>воѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ᲂу҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.</p>
<p><red>П</red>рича́стїемъ свѣ́та невеще́ственнѣйшагѡ, ꙗ҆́кѡ невеще́ственъ вои́стинꙋ, гаврїи́ле, невеще́ственнѡ просвѣща́емь <anchor type="page" number="303"/> свѣ́тъ ви́дѣнъ бы́лъ є҆сѝ вторы́й, веще́ствєнныѧ всегда̀ человѣ́ки просвѣща́ѧ пою́щыѧ тѧ̀.</p>
<p><red>В</red>елича́йшагѡ бл҃госла́вїѧ сподо́билсѧ є҆сѝ, вели́кое та́инство на́мъ ѿкры́въ, велича́йше а҆́гг҃лѡвъ: и҆́мже взѧ́ти бы́хомъ ѿ землѝ къ велича́йшей высотѣ̀, вельмѝ чтꙋ́щїи тѧ̀.</p>
<p><red>Ꙗ҆</red>ви́сѧ всѣ̑мъ съ нб҃сѐ, любо́вїю и҆́щꙋщымъ тѧ̀ при́снѡ: и҆ ᲂу҆ста́ви бꙋ́рю на ны̀ дви́жимꙋю напа́стей же и҆ скорбе́й, ѽ гаврїи́ле а҆рхїстрати́же!</p>
<p><red>Бг҃оро́диченъ:</red></p>
<p><red>С</red>казꙋ́ѧ є҆́же дре́вле сокрове́нное та́инство, ѻ҆трокови́це, тебѣ̀ и҆ногда̀ гаврїи́лъ взыва́ше: ра́дꙋйсѧ, бж҃їѧ пала́то, въ ню́же всели́всѧ, всѧ̑ человѣ́ки ѡ҆божѝ, ꙗ҆́кѡ благоꙋтро́бенъ.</p>
<p><red>Сѣда́ленъ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>Б</red>езпло́тныхъ слꙋжи́телей ты̀ пе́рвенствꙋѧй, пре́жде вѣ̑къ ѡ҆предѣле́нное стра́шное та́инство, тебѣ̀ є҆ди́номꙋ, гаврїи́ле сла́вне, ввѣ́рисѧ, рождество̀ неизрече́нное ст҃ы́ѧ дв҃ы, ра́дꙋйсѧ, провозглаша́ѧ є҆́й, ѡ҆бра́дованнаѧ. тѣ́мже тѧ̀ до́лжнѡ вѣ́рнїи съ весе́лїемъ при́снѡ ᲂу҆блажа́емъ.</p>
<p><red>Сла́ва, и҆ ны́нѣ, то́йже.</red></p>
<p><red>Пѣ́снь д҃. І҆рмо́съ:</red></p>
<p><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</p>
<p>[<red>А҆́гг҃лъ</red>] <red>С</red>о́лнца носи́ло твоѐ бы́сть, пречⷭ҇таѧ, чре́во: и҆ человѣ́кѡмъ роди́ши свѣ́тъ невече́рнїй, гаврїи́лъ прера́достнѡ дв҃ѣ провѣщава́ше.</p>
<p>[<red>Бцⷣа</red>] <red>Д</red>вере́й мои́хъ ѿстꙋпѝ, не вѣща́й глаго́лѡвъ, и҆́хже сбытїѧ̀ ника́коже мо́жеши показа́ти, а҆рхїстрати́же: что̀ мо́й ᲂу҆́мъ и҆ дꙋ́шꙋ смꙋща́еши, сїѧ̑ глаго́лѧ мѝ;</p>
<p>[<red>А҆́гг҃лъ</red>] <red>В</red>ѣ́дѣти и҆здале́че сподо́бишасѧ та́инства глꙋбинꙋ̀ прⷪ҇ро́чєскїѧ трꙋбы̑, всенепоро́чнаѧ: є҆гѡ́же слꙋга̀ є҆́смь, предъ две́рьми твои́ми предстою̀. <anchor type="page" number="304"/></p>
<p><red>И҆́нъ. І҆рмо́съ:</red></p>
<p><red>Н</red>еизслѣ́дный бж҃їй совѣ́тъ, є҆́же ѿ дв҃ы, воплоще́нїѧ тебє̀ вы́шнѧгѡ прⷪ҇ро́къ а҆ввакꙋ́мъ ᲂу҆смотрѧ́ѧ, зовѧ́ше: сла́ва си́лѣ твое́й, гдⷭ҇и.</p>
<p><red>С</red>тоѧ́лъ є҆сѝ прича́стїѧми бг҃онача́льными дре́вле, гаврїи́ле досточꙋ́дне, просвѣща́ѧ прⷪ҇ро́ка данїи́ла, и҆ и҆зложи́въ ꙗ҆вле́нїе недовѣ́домыхъ дх҃омъ.</p>
<p><red>Оу҆</red>сты̀ бре́нными тѧ̀ ра́достнѡ, ѻ҆́гненна є҆стество́мъ сꙋ́ща, восхвалѧ́емъ: и҆зми́ ны ѻ҆гнѧ̀ всегда̀ палѧ́щагѡ, бжⷭ҇твенными, гаврїи́ле, хода́тайствы твои́ми.</p>
<p><red>П</red>а́че со́лнца въ бж҃е́ственнꙋю ѻ҆де́ждꙋ, сла́вою непристꙋ́пною блиста́ющꙋсѧ, ѡ҆дѣва́ема, а҆рхїстрати́же слꙋжи́телей, цр҃ю̀ предстои́ши нбⷭ҇номꙋ веселѧ́сѧ.</p>
<p><red>Бг҃оро́диченъ:</red></p>
<p><red>В</red>сю́ тѧ дх҃омъ гаврїи́лъ приѡчище́нꙋ, всенепоро́чнаѧ, разꙋмѣ́въ, вопїе́тъ тебѣ̀ ꙗ҆́вственнѡ: ра́дꙋйсѧ, клѧ́твы и҆збавле́нїе, и҆ пра́ѻтцєвъ воззва́нїе.</p>
<p><red>Пѣ́снь є҃. І҆рмо́съ:</red></p>
<p><red>Б</red>ж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</p>
<p>[<red>Бцⷣа</red>] <red>Ѡ҆</red>блиста́ема тѧ̀ зрю̀, а҆́гг҃ле, а҆́гг҃льскими свѣтлостьмѝ, пренепоро́чнаѧ речѐ: ѻ҆ба́че стыждꙋ́сѧ ско́рѡ вѣ́ровати, не пе́рвѣе ᲂу҆вѣ́дѣвши всѧ́кꙋю и҆звѣ́стность.</p>
<p>[<red>А҆́гг҃лъ</red>] <red>И҆</red>стлѣ́вшее зижди́тель є҆стество̀ человѣ́ческое зрѧ̀, въ тѧ̀ всели́тисѧ благоизво́лилъ є҆́сть, сокрове́нное ѿ вѣкѡ́въ, чⷭ҇таѧ, стра́шнѣ ны́нѣ ѿкрыва́ѧ та́инство.</p>
<p>[<red>Бцⷣа</red>] <red>Ѡ҆</red>брꙋчена̀ і҆ѡ́сифꙋ бы́хъ а҆́зъ, да́же до ны́нѣ не совокꙋплена̀, а҆рха́гг҃ле: и҆скꙋ́са ᲂу҆́бѡ не позна́вши мꙋ́жеска, ка́кѡ рождꙋ̀; є҆стества̀ сопроти̑вныѧ глаго́леши мнѣ̀ глаго́лы. <anchor type="page" number="305"/></p>
<p><red>И҆́нъ. І҆рмо́съ:</red></p>
<p><red>Оу҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ᲂу҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а всѣ̑мъ воспѣва́ющымъ тѧ̀ ми́ръ подава́ющаѧ.</p>
<p><red>Оу҆</red>ма̀ прича́стїемъ пе́рвагѡ просвѣща́емь, вторы́й ви́дѣнъ бы́лъ є҆сѝ свѣ́тъ, зовы́й со безчи́сленными а҆́гг҃лъ чи́нми: ст҃ъ ѻ҆ц҃ъ вседѣ́тель, сн҃ъ собезнача́ленъ, и҆ дх҃ъ сопресто́ленъ.</p>
<p><red>В</red>и́дъ тво́й ѻ҆́гненъ, добро́та пречꙋ́дна, всѧ́кꙋ мы́сль ᲂу҆жаса́ѧ, ве́лїѧ сла́ва, гаврїи́ле велича́йше, бж҃е́ственныхъ безпло́тныхъ нача́льниче, всѣ́хъ ᲂу҆добре́нїе, вѣ́рнѡ воспѣва́ющихъ тѧ̀.</p>
<p><red>Б</red>жⷭ҇твенный ꙗ҆́кѡ ви́дѣ тѧ̀, во вре́мѧ кажде́нїѧ дре́вле стоѧ́ща, заха́рїа, быва́етъ нѣ́мъ: не вѣ́рова бо твоемꙋ̀ возвѣще́нїю стра́шномꙋ, є҆го́же и҆згласи́лъ є҆сѝ, гаврїи́ле а҆рхїстрати́же.</p>
<p><red>Бг҃оро́диченъ:</red></p>
<p><red>Х</red>ра́мъ свѧще́нїѧ сꙋ́щи, всенепоро́чнаѧ, гла́сомъ гаврїи́ла а҆рха́гг҃ла, во свѧты́хъ почива́ющаго родила̀ є҆сѝ всест҃а́го бг҃а, всѧ̑ ѡ҆свѧща́ющаго, и҆ лю́тыхъ и҆зима́ющаго.</p>
<p><red>Пѣ́снь ѕ҃. І҆рмо́съ:</red></p>
<p><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</p>
<p>[<red>А҆́гг҃лъ</red>] <red>З</red>ако́нѡмъ, ѻ҆трокови́це, є҆стества̀ не рабо́таетъ і҆и҃съ, содѣ́тель є҆стества̀: и҆ тѧ̀ да ᲂу҆вѣ́ритъ же́злъ а҆арѡ́новъ, невла́жнѡ прора́стшїй, тѧ̀ роди́ти неискꙋсомꙋ́жнѡ ѡ҆бразова́вшїй.</p>
<p>[<red>Бцⷣа</red>] <red>Д</red>ивлю́сѧ твоѧ̑ сїѧ̑ стра̑шныѧ и҆ честны̑ѧ поразꙋмѣва́ющи глаго́лы, и҆ вѣ́ровати хотѧ́щи, помышлѧ́ю высоты̀ вели́чество, и҆ стыжꙋ́сѧ всѧ̀, а҆рхїстрати́же. <anchor type="page" number="306"/></p>
<p>[<red>А҆́гг҃лъ</red>] <red>Н</red>е повинꙋ́ешисѧ ли словесє́мъ мои̑мъ; тѧ̀ прови́дѣ данїи́лъ го́рꙋ, ѿ неѧ́же ᲂу҆сѣче́сѧ безъ рꙋкѝ человѣ́ческїѧ ка́мень, чⷭ҇таѧ, хра́мы и҆ трє́бища і҆́дѡльскаѧ и҆стнѧ́ѧ крѣпча́йше.</p>
<p><red>И҆́нъ. І҆рмо́съ:</red></p>
<p><red>Б</red>жⷭ҇твенное сїѐ и҆ всечⷭ҇тно́е соверша́юще пра́зднество, бг҃омꙋ́дрїи, бг҃ома́тере, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.</p>
<p><red>З</red>емні́и ꙗ҆зы́цы почести́ тѧ, ᲂу҆ма̀ свѣтоза́рнаго, и҆ нбⷭ҇наго не возмо́гꙋтъ, пресвѣ́тлѡ просвѣща́ема, па́че ᲂу҆ма̀ неизрече́ннѡ бжⷭ҇твенными свѣтлостьмѝ.</p>
<p><red>З</red>арѧ̀ со́лнца многосвѣ́тлаѧ, ѻ҆́гненныхъ слꙋ́гъ, а҆рхїстрати́же, свѣтоно́сными твои́ми ко влⷣцѣ мольба́ми, пою́щыѧ тѧ̀ тмы̀ страсте́й и҆схи́ти.</p>
<p><red>С</red>овѣ́ты ꙗ҆зы́кѡвъ разорѝ, вѣ́рꙋ правосла́внꙋю ᲂу҆твердѝ, ᲂу҆ста́ви раздо́ры церкѡ́вныѧ, а҆рха́гг҃ле, ко всѣ́хъ творцꙋ̀ твои́ми моли́твами.</p>
<p><red>Бг҃оро́диченъ:</red></p>
<p><red>Г</red>лаго́лѡвъ бжⷭ҇твенныхъ послꙋшли́ва, чⷭ҇таѧ, гаврїи́ловыхъ была̀ є҆сѝ: и҆ пребезнача́льнаго сло́ва пло́тїю родила̀ є҆сѝ, безслове́сїѧ мі́ръ и҆зба́вльшаго.</p>
<p><red>К</red>онда́къ, гла́съ и҃:</p>
<p><red>П</red>ресвѣ́тлыѧ и҆ честны́ѧ, и҆ вседѣ́тельныѧ, пренеисче́тныѧ и҆ стра́шныѧ трⷪ҇цы ты̀ є҆сѝ, а҆рхїстрати́же сла́вный слꙋжи́телю и҆ моли́твенниче, ны́нѣ непреста́ннѡ молѝ, и҆зба́витисѧ на́мъ ѿ всѧ́кихъ бѣ́дъ и҆ мꙋ́къ да зове́мъ тѝ: ра́дꙋйсѧ, покро́ве рабѡ́мъ твои̑мъ.</p>
<p><red>Пѣ́снь з҃. І҆рмо́съ:</red></p>
<p><red>Р</red>осода́тельнꙋ ᲂу҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p>[<red>Бцⷣа</red>] <red>П</red>ресла́внѡ ꙗ҆́кѡ прїи́детъ съ тѣ́ломъ въ мі́ръ безпло́тный, сказа́лъ є҆сѝ, гаврїи́ле: рцы́ же свѣ́тлѡ, ка́кѡ сего̀ <anchor type="page" number="307"/> вмѣсти́тъ моѐ чре́во, є҆гѡ́же вели́чества небеса̀ вмѣсти́ти не мо́гꙋтъ;</p>
<p>[<red>А҆́гг҃лъ</red>] <red>П</red>овѣ́даю тебѣ̀, и҆ разꙋмѣ́й, ѽ всенепоро́чнаѧ! ка́кѡ ски́нїа и҆ногда̀ а҆враа́мова прїѧ́тъ, и҆ бг҃а вмѣстѝ, пречⷭ҇таѧ: тѣ́мже не сꙋмни́сѧ ны́нѣ, но любе́знѡ цѣлова́нїе прїимѝ, человѣ́кѡмъ ра́дость.</p>
<p>[<red>Бцⷣа</red>] <red>С</red>мꙋща́етъ мѧ̀ ве́щи вели́чество: но ᲂу҆́бѡ поне́же благоволѝ всеблагі́й въ мѧ̀ всели́тисѧ, па́че ᲂу҆ма̀, сѐ и҆ дꙋше́ю, и҆ пло́тїю, хра́мъ є҆́смь чи́стъ соблюде́нъ є҆мꙋ̀.</p>
<p><red>И҆́нъ. І҆рмо́съ:</red></p>
<p><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.</p>
<p><red>І҆</red>ѡа́нново рождество̀, сла́вне, возвѣсти́лъ є҆сѝ заха́рїи и҆ногда̀ внꙋ́трь бжⷭ҇твеннагѡ хра́ма, предстоѧ́щꙋ и҆ пою́щꙋ и҆зба́вителю и҆ бг҃ꙋ: препѣ́тый ѻ҆тцє́въ гдⷭ҇ь и҆ бг҃ъ, благослове́нъ є҆сѝ.</p>
<p><red>П</red>ресла́вное хра́ма твоегѡ̀ благолѣ́пїе пресвѣ́тлѡ, гаврїи́ле, ѡ҆свѣща́етъ дꙋ́шы вѣ́рныхъ, и҆ повелѣва́етъ велегла́снѡ вопи́ти: препѣ́тый ѻ҆тцє́въ гдⷭ҇ь и҆ бг҃ъ, благослове́нъ є҆сѝ.</p>
<p><red>П</red>росвѣща́емь прича́стїемъ, а҆рхїстрати́же, пе́рвагѡ свѣ́та та́йнѡ, вторы́й свѣ́тъ вои́стиннꙋ ви́дѣнъ бы́лъ є҆сѝ, пою́щыѧ просвѣща́ѧ всегда̀: препѣ́тый ѻ҆тцє́въ гдⷭ҇ь и҆ бг҃ъ благослове́нъ є҆сѝ.</p>
<p><red>Бг҃оро́диченъ:</red></p>
<p><red>П</red>о́сланъ бы́сть гаврїи́лъ а҆рхїстрати́гъ, ра́дость возвѣща́ѧ тебѣ̀, дв҃омт҃и чⷭ҇таѧ, є҆ѧ́же ра́ди печа́ль преста̀, и҆ клѧ́тва вои́стиннꙋ ѡ҆непло́дствисѧ, и҆ благослове́нїе процвѣтѐ вѣ̑рнымъ во вѣ́ки.</p>
<p><red>Пѣ́снь и҃. І҆рмо́съ:</red></p>
<p><red>И҆</red>зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ <anchor type="page" number="308"/> же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</p>
<p><red>Г</red>ла́сомъ а҆́гг҃ловымъ свѣ́тъ зачала̀ є҆сѝ: сегѡ̀ ра́ди тебѣ̀, ра́дꙋйсѧ, всѝ взыва́емъ, две́ре свѣ́та, неꙋдобозри́мое видѣ́нїе, престо́ле вы́шнѧгѡ, дв҃о бцⷣе.</p>
<p><red>В</red>ысо́кагѡ та́инства, ра́дꙋйсѧ, соверше́нїе: недоꙋмѣ́нныхъ веще́й, ра́дꙋйсѧ, ꙗ҆вле́нїе: ра́дꙋйсѧ, къ бг҃ꙋ человѣ́кѡвъ присвое́нїе: ра́дꙋйсѧ, дв҃о, па́дшихъ воззва́нїе.</p>
<p><red>С</red>вѣтода́телѧ влⷣки ра́дꙋйсѧ, роди́тельнице: приста́нище сꙋ́щымъ въ бꙋ́ри, ра́дꙋйсѧ, всенепоро́чнаѧ, и҆́стиннаѧ и҆ плодови́таѧ лозо̀: ра́дꙋйсѧ, возрасти́вшаѧ безсме́ртїѧ гро́здъ.</p>
<p><red>И҆́нъ. І҆рмо́съ:</red></p>
<p><red>Ѻ҆́</red>троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ᲂу҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.</p>
<p><red>С</red>вѧщеннослѡ́вїи свѧще́нными, тѧ̀ лю́дїе свѧще́ннїи пою́тъ веселѧ́щесѧ: ты́ бо всевино́вное сло́во воплоща́емо, є҆́же по на́мъ, а҆рха́гг҃ле, сꙋ́щей ѿ на́съ приглаша́еши дв҃ѣ, па́че ᲂу҆ма́ же и҆ сло́ва. тѣ́мже тѧ̀ почита́емъ во всѧ̑ вѣ́ки.</p>
<p><red>Оу҆</red>мꙋ̀ вели́комꙋ же и҆ пе́рвомꙋ, невеще́ственнѡ, а҆рха́гг҃ле, соединѧ́ѧсѧ, ᲂу҆сты̀ ѻ҆́гненными твои́ми пое́ши пѣснопѣ́нїе стра́шное, є҆́же пою́тъ всѝ а҆́гг҃льстїи ли́цы: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.</p>
<p><red>Б</red>лагосла́вїѧми ꙗ҆́вѣ и҆спещре́нъ бжⷭ҇твенными, прехо́диши нбⷭ҇наѧ, та́же и҆ земна̑ѧ, соверша́ѧ свѧщє́ннаѧ хотѣ̑нїѧ хрⷭ҇та̀ всѣ́хъ бг҃а: а҆́гг҃лѡвъ нача́льниче гаврїи́ле, красота̀ вѣ́рою при́снѡ тѧ̀ хва́лѧщихъ.</p>
<p><red>П</red>ло́тїю по ѵ҆поста́си сло́во человѣ́кѡмъ примѣси́тисѧ хотѧ̀, и҆мѧ́ше тѧ̀ предтекꙋ́ща, и҆ пред̾ꙋгото́вающа <anchor type="page" number="309"/> свѧще́ннꙋю пала́тꙋ, ѽ сщ҃е́нный гаврїи́ле: гдⷭ҇а по́йте, вопїю́ща, и҆ превозноси́те є҆го̀ во всѧ̑ вѣ́ки.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ престо́лъ красе́нъ цр҃е́въ, ꙗ҆́кѡ всѣ́хъ тва́рей преимꙋ́щꙋю. ꙗ҆́кѡ пресꙋ́щнагѡ є҆ди́нꙋ ѡ҆сꙋществова́вшꙋю, человѣ́ки ѡ҆божи́вшагѡ соедине́нїемъ лꙋ́чшимъ ржⷭ҇тва̀ неизрече́ннагѡ и҆ стра́ннагѡ, благослове́ннꙋю воспои́мъ дв҃ꙋ.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными вѡ́и тѧ̀ ᲂу҆бл҃жа́емъ.</p>
<p><red>Р</red>а́дости вина̀, всеблагослове́ннаѧ, ра́дꙋйсѧ, честна́ѧ, добропло́днаѧ и҆ благора́сленнаѧ браздо̀, пита́телѧ всегѡ̀ носѧ́щи: ра́дꙋйсѧ, и҆сто́чниче живы́ѧ воды̀, пречⷭ҇таѧ, ста́мно и҆ раю̀ бж҃їй: ра́дꙋйсѧ, всенепоро́чнаѧ.</p>
<p><red>Д</red>ꙋша́мъ же и҆ тѣ́лѡмъ ѡ҆чище́нїе, ра́дꙋйсѧ, є҆́юже и҆стека́ютъ человѣ́кѡмъ лꙋ̑чшаѧ, вина̀ всѣ́хъ ѡ҆боже́нїѧ: ра́дꙋйсѧ, ѻ҆́блаче ле́гкїй, со́лнца носѧ́щїй, мі́ръ свѣтолꙋ́чными сїѧ́ньми ѡ҆зарѧ́юща.</p>
<p><red>П</red>ѣ́снь вопїе́мъ тѝ ра́достнꙋю: ра́дꙋйсѧ, чⷭ҇таѧ, мꙋ́ченикѡвъ, а҆пⷭ҇лѡвъ похвало̀, прⷪ҇ро́кѡвъ пресла́вное рече́нїе, а҆рхїере́ѡвъ и҆ преподо́бныхъ, ра́дꙋйсѧ, ᲂу҆добре́нїе, є҆ѧ́же ра́ди небє́снаѧ со земны́ми ра́дꙋютсѧ.</p>
<p><red>И҆́нъ. І҆рмо́съ:</red></p>
<p><red>В</red>сѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ᲂу҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе, чи́стаѧ приснодв҃о.</p>
<p><red>П</red>редстои́ши стра́шнѡ престо́лꙋ благода́ти слꙋжа̀, и҆ ѡ҆блиста́емь свѣтоли̑тїи сꙋ́щими па́че ᲂу҆ма̀, и҆ свѧще́ннѡ <anchor type="page" number="310"/> ѡ҆божа́емь, и҆ свѣ́тъ зри́мь, и҆ просвѣща́ѧ вѣ́рою чествꙋ́ющыѧ тѧ̀, сщ҃е́нне гаврїи́ле а҆рхїстрати́же.</p>
<p><red>Ꙗ҆́</red>коже не́бо зри́шисѧ ѕвѣзда́ми ᲂу҆кра́шено, бжⷭ҇твенными свѣтлостьмѝ, и҆ ꙗ҆́коже воево́да, рꙋка́ми держи́ши ски́птръ пресвѣ́тлый: и҆ претека́еши всю̀ зе́млю, во́лю влⷣчню всегда̀ творѧ̀, и҆ лю́тыхъ вѣ̑рныѧ и҆зима́ѧ.</p>
<p><red>Оу҆</red>тишѝ лю́тꙋю ва́рварскꙋю бꙋ́рю, воздви́жемꙋю всегда̀ на рабы̑ твоѧ̑: церкѡ́вныѧ ᲂу҆ста́ви раздо́ры: пою́щымъ тѧ̀ пода́ждь прегрѣше́нїй и҆збавле́нїе, вѣ̑рнымъ же да́рꙋй побѣди́тєльнаѧ, гаврїи́ле, те́плымъ предста́тельствомъ твои́мъ.</p>
<p><red>П</red>редо́браѧ дво́ице и҆ пресла́внаѧ, мїхаи́ле и҆ гаврїи́ле, престо́лꙋ предстоѧ́ще бжⷭ҇твенныѧ сла́вы, всѣ̑мъ проси́те грѣхѡ́въ проще́нїѧ, и҆ ѕлы́хъ премѣне́нїѧ, ꙗ҆́кѡ предста́телїе, и҆ ꙗ҆́кѡ бла́гости влⷣчни во все́мъ подо́бѧщесѧ.</p>
<p><red>Бг҃оро́диченъ:</red></p>
<p><red>С</red>вѣ́тъ блиста́нїѧ рождество́мъ твои́мъ возсїѧ̀, и҆ просвѣтѝ всю̀ подсо́лнечнꙋю, и҆ предста́телѧ тмы̀ погꙋбѝ, бг҃ороди́тельнице всечⷭ҇таѧ, а҆́гг҃лѡвъ хвало̀, и҆ человѣ́кѡвъ всѣ́хъ спасе́нїе, непреста́нными гла́сы восхвалѧ́ющихъ тѧ̀.</p>
<p><red>На хвали́техъ стїхи̑ры на д҃, гла́съ д҃.</red></p>
<p><red>Подо́бенъ:</red> <red>Д</red>а́лъ є҆сѝ зна́менїе:</p>
<p><red>Оу҆́</red>мъ предвѣ́чный, ꙳ свѣ́тъ соста́вивый вторы́й,  ꙳ гаврїи́ла тебѐ прича́стїѧми бжⷭ҇твенными, ꙳ просвѣща́ющаго всю̀ вселе́ннꙋю, ꙳ и҆ ю҆́же ѿ вѣ́ка ѿкрыва́ющаго на́мъ ꙳ бжⷭ҇твеннꙋю и҆ вели́кꙋю вои́стиннꙋ та́йнꙋ, ꙳ во ᲂу҆тро́бѣ воплоща́емагѡ дв҃и́честѣй, ꙳ сꙋ́ща безтѣле́снагѡ, и҆ бы́вша чл҃вѣ́ка, ꙳ во є҆́же спастѝ человѣ́ка.</p>
<p><red>Два́жды.</red></p>
<p><red>П</red>ресто́лꙋ предстоѧ̀ трисо́лнечнагѡ бжⷭ҇тва̀, ꙳ и҆ бога́тнѡ просїѧва́ѧ бжⷭ҇твенными свѣтлостьмѝ, ꙳ и҆спꙋща́емыми непреста́ннѡ ѿтꙋ́дꙋ, ꙳ сꙋ́щыѧ на землѝ ра́достнѡ ликꙋ́ющыѧ, ꙳ и҆ восхвалѧ́ющыѧ тѧ̀, ꙳ страсте́й мглы̀ и҆зба́ви, ꙳ <anchor type="page" number="311"/> и҆ просвѣще́нїемъ ᲂу҆ѧснѝ, ꙳ гаврїи́ле а҆рхїстрати́же, ꙳ моли́твенниче ѡ҆ дꙋша́хъ на́шихъ.</p>
<p><red>Н</red>изложѝ шата̑нїѧ а҆га̑рѧнскаѧ, ꙳ на ста́до твоѐ ча́стѣ находѧ̑щаѧ: ꙳ ᲂу҆ста́ви раздо́ры це́ркве: ꙳ ᲂу҆кротѝ бꙋ́рю безмѣ́рныхъ и҆скꙋше́нїй: ꙳ и҆зба́ви бѣ́дъ и҆ ѡ҆бстоѧ́нїй ꙳ любо́вїю чтꙋ́щыѧ тѧ̀, ꙳ и҆ подъ кро́въ тво́й прибѣга́ющыѧ, ꙳ гаврїи́ле а҆рхїстрати́же, ꙳ моли́твенниче ѡ҆ дꙋша́хъ на́шихъ.</p>
<p><red>Сла́ва, и҆ ны́нѣ, гла́съ в҃:</red></p>
<p><red>Б</red>лаговѣствꙋ́етъ гаврїи́лъ бл҃года́тнѣй дне́сь: ра́дꙋйсѧ, неневѣ́стнаѧ мт҃и и҆ неискꙋсобра́чнаѧ, не ᲂу҆дивлѧ́йсѧ стра́нномꙋ моемꙋ̀ зра́кꙋ, ни ᲂу҆жаса́йсѧ, а҆рха́гг҃лъ бо є҆́смь. ѕмі́й прельстѝ є҆́ѵꙋ и҆ногда̀: ны́нѣ же благовѣствꙋ́ю тебѣ̀ ра́дость, и҆ пребꙋ́деши нетлѣ́нна, и҆ роди́ши гдⷭ҇а, пречⷭ҇таѧ.</p>
<p><red>На стїхо́внѣ самогла́сенъ трїѡ́ди, два́жды: и҆ мꙋ́чениченъ. Сла́ва, и҆ ны́нѣ, бг҃оро́диченъ.</red></p>
</document>
