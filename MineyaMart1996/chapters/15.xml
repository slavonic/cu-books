<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="153"/>
<p><red>Мѣ́сѧца тогѡ́же въ є҃і-й де́нь.</red></p>
<p><red>Ст҃а́гѡ мꙋ́ченика а҆га́пїа, и҆ съ ни́мъ шестѝ мꙋ́чєникъ.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ и҃ Поⷣ: Ѽ</red> пресла́внагѡ чꙋдесѐ!</p>
<p><red>М</red>ꙋ́чєницы хрⷭ҇тѡ́вы седмочи́сленнїи, ꙳ гони́телей стремлє́нїѧ, ꙳ и҆ нꙋ́жднꙋю сме́рть ꙳ въ ничто́же вмѣни́сте: ꙳ по бл҃годе́рзостнѡ ѿлꙋчи́вшесѧ, ꙳ мꙋжемꙋ́дреннѡ къ боре́нїємъ, ꙳ и҆ побѣдоно́сною сла́вою ѡ҆дѣ́ѧвшесѧ, ꙳ причто́стесѧ првⷣнымъ всѣ̑мъ, ꙳ съ ни́миже ва́съ всегда̀ сла́вѧще ᲂу҆бл҃жа́емъ.</p>
<p><red>М</red>ꙋ́чениче страда́льче а҆га́пїе, ꙳ бл҃ги́хъ и҆сто́чника, ꙳ жела́нныхъ кра́йнѣйшее возлюби́въ, ꙳ потща́лсѧ є҆сѝ и҆спи́ти ча́шꙋ мꙋче́нїѧ, ꙳ призыва́ѧ бг҃а жива́гѡ бжⷭ҇твенное и҆́мѧ. ꙳ Ѽ мꙋ́жества твоегѡ̀! ꙳ ѽ терпѣ́нїѧ твоегѡ̀! ꙳ и҆́мже полꙋчи́ти сла́вы и҆ свѣ́тлости  ꙳ ꙗ҆́вѣ сподо́билсѧ є҆сѝ.</p>
<p><red>М</red>ꙋ́чєницы преблаже́ннїи, ꙳ на во́льное заколе́нїе ꙳ са́ми себѐ преда́сте, ꙳ и҆ зе́млю кровьмѝ ва́шими ѡ҆свѧти́сте, ꙳ и҆ воздꙋ́хъ просвѣти́сте прехожде́нїемъ: ꙳ ны́нѣ же живетѐ на нб҃сѣ́хъ, ꙳ къ свѣ́тꙋ невече́рнемꙋ ꙳ ѡ҆ на́съ всегда̀ молѧ́щесѧ, бг҃ови́днѣйшїи.</p>
<p><red>Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:</red></p>
<p><red>Т</red>ѧ̀ мо́лимъ, пречⷭ҇таѧ, ꙳ предста́тельницꙋ на́шꙋ, ꙳ смꙋща́ємыѧ въ печа́лехъ, ꙳ не пре́зри до конца̀ поги́бнꙋти рабы̑ твоѧ̑: ꙳ но ᲂу҆скорѝ и҆з̾ѧ́ти ны̀ ꙳ настоѧ́щагѡ гнѣ́ва и҆ печа́ли, ꙳ ѽ бг҃ора́дованнаѧ прест҃а́ѧ чⷭ҇таѧ, ꙳ ты́ бо на́мъ стѣна̀, ꙳ по́мощь неѡбори́ма. <anchor type="page" number="154"/></p>
<p><red>Крⷭ҇тобг҃оро́диченъ. Подо́бенъ то́йже:</red></p>
<p><red>Т</red>ѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳ и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко,  ꙳ ᲂу҆вы̀ мнѣ̀, вопїѧ́ше, ча́до сла́дкое: ꙳ ра̑ны непра́веднѡ ка́кѡ терпи́ши, ꙳ врачꙋ̀, и҆сцѣли́вый человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый милосе́рдїемъ твои́мъ;</p>
<p><red>Канѡ́нъ, є҆гѡ́же краегране́сїе:</red></p>
<p><red>С</red>едмѝ приноша́ю мꙋ́ченикѡмъ пѣснопѣ́нїе. <red>Кѵ́ръ і҆ѡ́сифа.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</p>
<p><red>В</red>ъ нбⷭ҇ныхъ мꙋ́чєницы сꙋ́ще жили́щахъ, ва́съ хва́лѧщыѧ на землѝ просвѣще́нїѧ сподо́бите.</p>
<p><red>С</red>толпѝ цр҃кве ꙗ҆ви́стесѧ, стѣ́ны разорѧ́юще і҆дѡлонеи́стовства, стрⷭ҇тоте́рпцы хрⷭ҇тѡ́вы предо́блїи.</p>
<p><red>Оу҆</red>ѧзви́лсѧ є҆сѝ любо́вїю, мꙋ́чениче досточꙋ́дне а҆га́пїе, влⷣки всѣ́хъ, и҆ ᲂу҆мре́ти є҆гѡ̀ ра́ди пред̾ꙋсе́рдствовалъ.</p>
<p><red>Бг҃оро́диченъ:</red></p>
<p><red>З</red>аре́ю пресвѣтлѣ́йшею, и҆зъ тебє̀, дв҃о, возсїѧ́вшею, дꙋшѝ моеѧ̀ зѣ̑ницы просвѣтѝ, ꙗ҆́кѡ да прославлѧ́ю тѧ̀.</p>
<p><red>Пѣ́снь г҃. І҆рмо́съ:</red></p>
<p><red>Н</red>ѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.</p>
<p><red>Ѻ҆</red>гне́мъ разжига́ѧсѧ любвѐ хрⷭ҇то́вы, ѻ҆гни́ще погаси́лъ є҆сѝ, мꙋ́чениче а҆га́пїе, і҆дѡлонеи́стовства, тече́ньми крове́й твои́хъ: тѣ́мже восхвалѧ́емъ тѧ̀.</p>
<p><red>Ѻ҆</red>рꙋ̑жїѧ ꙗ҆ви́стесѧ, посѣка́юще тмы̀, блаже́ннїи, де́мѡнѡвъ благода́тїю: и҆ ны́нѣ тма́мъ совокꙋпи́стесѧ ра́дꙋющесѧ, мы́сленныхъ си́лъ.</p>
<p><red>П</red>ꙋ́ть соверши́вше мꙋче́нїѧ мꙋ́жески, ѿложе́нїемъ тѣ́ла <anchor type="page" number="155"/> вы́шнее постиго́сте црⷭ҇тво: въ не́мже стѧжа́сте, мꙋ́чєницы бжⷭ҇твеннїи, житїѐ.</p>
<p><red>Бг҃оро́диченъ:</red></p>
<p><red>П</red>одо́бїемъ пло́ти ꙗ҆́вльшагосѧ, и҆зъ твоегѡ̀ свѣтоно́снагѡ чре́ва, зижди́телѧ позна́хомъ, за милосе́рдїе млⷭ҇ти, на́мъ пою́щымъ тѧ̀, мт҃и приснодв҃о.</p>
<p><red>Сѣда́ленъ, гла́съ и҃. Подо́бенъ:</red> <red>В</red>оскре́се:</p>
<p><red>С</red>едмочи́сленный ли́къ ст҃ы́хъ мч҃никъ пострада̀ крѣ́пкѡ за бжⷭ҇твеннꙋю трⷪ҇цꙋ, погꙋбѝ мно́жєства мы́сленныхъ вра̑гъ бл҃года́тїю, и҆ совокꙋпи́шасѧ тма́мъ нб҃сныхъ ᲂу҆мѡ́въ дх҃омъ. Тѣ́хъ моли́твами ᲂу҆ще́дри на́съ, чл҃вѣколю́бче.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ѿ</red> всѧ́кагѡ преще́нїѧ и҆ ѕло́бы человѣ́ческїѧ спасѝ на́съ, прест҃а́ѧ дв҃о, тѧ́ бо и҆́мамы покро́въ и҆ застꙋпле́нїе прибѣга́ющїи къ тебѣ̀, бг҃ома́ти, и҆ рожде́нномꙋ и҆зъ тебє̀, бг҃ꙋ на́шемꙋ, є҆го́же молѝ, и҆зба́вити на́съ бѣ́дъ и҆ скорбе́й.</p>
<p><red>Крⷭ҇тобг҃оро́диченъ:</red></p>
<p><red>Н</red>ескве́рнаѧ а҆́гница, а҆́гнца и҆ па́стырѧ ви́сѧща на крⷭ҇тѣ̀ зрѧ́щи, вопїѧ́ше: ча́до моѐ, что̀ стра́нное ᲂу҆́бѡ и҆ ненаде́жное сїѐ зрѣ́нїе: ка́кѡ жи́знь всѣ́хъ сме́ртїю ѡ҆сꙋжда́етсѧ зємны́мъ подо́бнѣ; но воскреснѝ тридне́внѡ и҆зъ ме́ртвыхъ, сло́во, ꙗ҆́коже ре́клъ є҆сѝ, да ра́дꙋющисѧ сла́влю тѧ̀.</p>
<p><red>Пѣ́снь д҃. І҆рмо́съ:</red></p>
<p><red>И҆</red>зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.</p>
<p><red>В</red>ельмѝ хрⷭ҇та̀, а҆га́пїе, возлюби́въ, стрⷭ҇те́мъ тогѡ̀ мꙋ́жески ᲂу҆подо́билсѧ є҆сѝ, заколе́нъ бы́въ ꙗ҆́кѡ а҆́гнецъ во́лею, великомꙋ́чениче досточꙋ́дне.</p>
<p><red>М</red>ечꙋ̀ себѐ са́ми вда́вше вседꙋ́шнѡ, мꙋ́чєницы мꙋ́дрїи, кроплє́нїи крове́й ѡ҆багри́сте ри́зꙋ, въ ню́же ѡ҆дѣ́ѧвшесѧ на нб҃сѣ́хъ живе́те. <anchor type="page" number="156"/></p>
<p><red>Ѽ</red> ва́шеѧ къ бг҃ꙋ те́плыѧ любвѐ! є҆ѧ́же ра́ди себѐ са́мыхъ ѿверго́стесѧ до конца̀: и҆ нꙋ́жднѣйшꙋю сме́рть под̾е́мше, безсме́ртїѧ сподо́бистесѧ.</p>
<p><red>Бг҃оро́диченъ:</red></p>
<p><red>М</red>ѵ́ро во чре́вѣ сло́ва прїѧ́ла є҆сѝ, нескве́рнаѧ чⷭ҇таѧ, ве́сь мі́ръ ѿ ѕлосмра́дїѧ ѡ҆чи́стившаго, всѧ́кихъ согрѣше́нїй: тѣ́мъ вѣ́рнѡ тѧ̀ ᲂу҆блажа́емъ.</p>
<p><red>Пѣ́снь є҃. І҆рмо́съ:</red></p>
<p><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ᲂу҆́тромъ чл҃вѣколю́бїѧ твоегѡ̀, гдⷭ҇и.</p>
<p><red>Л</red>юбо́венъ дѣѧ́нїемъ, ꙗ҆́коже и҆ зва́нїемъ бы́въ, сла́вне, пострада́лъ є҆сѝ за любо́вь всецр҃ѧ̀ хрⷭ҇та̀ бг҃а на́шегѡ.</p>
<p><red>Г</red>лаго́лъ лю́тагѡ мꙋчи́телѧ попра́сте, ст҃і́и мꙋ́чєницы, и҆ хрⷭ҇тꙋ̀ вво́инившесѧ, полкѝ дє́мѡнскїѧ погꙋби́сте.</p>
<p><red>С</red>вѧще́нными по́двиги низлага́юще беззако́нныхъ де́рзость, вѣнце́мъ безсме́ртїѧ, мч҃ницы хрⷭ҇то́вы, ᲂу҆вѧзо́стесѧ.</p>
<p><red>Бг҃оро́диченъ:</red></p>
<p><red>П</red>ѣснослѡ́вїи бж҃е́ственными бцⷣꙋ, вѣ́рнїи, ᲂу҆блажи́мъ, ра́дꙋйсѧ, глаго́люще, две́рь, є҆́юже є҆ди́нъ про́йде гдⷭ҇ь.</p>
<p><red>Пѣ́снь ѕ҃. І҆рмо́съ:</red></p>
<p><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ моегѡ̀.</p>
<p><red>С</red>о а҆леѯа́ндрома двѣма̀, дїонѵ̑сїа два̀ воспои́мъ, а҆га́пїа сла́внаго, тїмола́а и҆ рѡмѵ́ла, крѣ́пкѡ пострада́вшыѧ, и҆ тмы̑ вра̑жїѧ пора́товавшыѧ.</p>
<p><red>И҆</red>сцѣле́нїй рѣ́ки и҆сточа́юще, мч҃ницы, стра̑сти земноро́дныхъ бж҃е́ственнѣ ѡ҆чища́ете: сегѡ̀ ра́ди ра́дꙋющесѧ, ва́шѧ вѣ́рою восхвалѧ́емъ до́блєсти.</p>
<p><red>З</red>ако́ннѡ свѧще́нный по́двигъ соверши́вше, зако́ннѡ вседѣ́тельною дла́нїю вѣнча́стесѧ, седмочи́сленїи мꙋ́чєницы, нб҃снїи гра́ждане, а҆́гг҃лѡмъ равностоѧ́телїе. <anchor type="page" number="157"/></p>
<p><red>Бг҃оро́диченъ:</red></p>
<p><red>Оу҆</red>вѧди́вшаѧ сады̀ безбо́жїѧ, всенепоро́чнаѧ, твои́мъ ст҃ы́мъ прозѧбе́нїемъ, прозѧба́ющꙋю во мнѣ̀ вы́нꙋ вра́жїю ѕло́бꙋ и҆скоренѝ, бг҃оневѣ́сто.</p>
<p><red>Пѣ́снь з҃. І҆рмо́съ:</red></p>
<p><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</p>
<p><red>С</red>а́ми себѐ во́льнѡ къ заколе́нїю ꙗ҆́кѡ а҆́гнцы преда́сте, не ᲂу҆боѧ́вшесѧ мꙋ́къ, всехва́льнїи ѻ҆рꙋ̑жницы, но благодꙋ́шнѡ взыва́юще: ѻ҆тє́цъ на́шихъ бж҃е, благослове́нъ є҆сѝ.</p>
<p><red>П</red>росвѣ́щсѧ любо́вїю всѣ́хъ влⷣки, мꙋ́чениче а҆га́пїе, подклони́лъ є҆сѝ вы́ю мечꙋ̀, и҆ мч҃никѡвъ счи́слилсѧ є҆сѝ во́инствꙋ, взыва́ѧ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Ꙗ҆́</red>кѡ свѣти́льникъ зрите́сѧ въ домꙋ̀ гдⷭ҇ни, мч҃ницы сла́внїи, седмосте́бленный, мі́ръ просвѣща́ющїй, вопїю́ще, сїѧ́нїемъ бл҃года́ти: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>С</red>вѧ́зана мѧ̀ плени́цами несказа́нныхъ прегрѣше́нїй, разрѣшѝ, всенепоро́чнаѧ, подаю́щи мѝ тꙋ̑чи сле́зъ пѣснопою́щꙋ и҆зъ тебє̀ возсїѧ́вшемꙋ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Пѣ́снь и҃. І҆рмо́съ:</red></p>
<p><red>Н</red>а горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.</p>
<p><red>В</red>ра́чеве разли́чныхъ недꙋ́гѡвъ, рꙋкодѣ́йствомъ дх҃а показа́вшесѧ, всѧ̑ на́шѧ недꙋ́ги и҆сцѣли́те: ꙗ҆́кѡ да восхвалѧ́емъ и҆ славосло́вимъ ва́шꙋ бж҃е́ственнꙋю па́мѧть.</p>
<p><red>В</red>озлюби́лъ є҆сѝ бг҃а, ѿ тогѡ̀, мꙋ́чениче, возлюби́лсѧ є҆сѝ. Тѣ́мже тѧ̀ по́двигъ бж҃е́ственный соверши́вша, приве́дъ со є҆диноревни́тели въ нбⷭ҇ныѧ, а҆га́пїе, черто́ги.</p>
<p><red>Оу҆</red>крѣ́пльшесѧ любо́вїю влⷣки, наси́лованїе низложи́сте <anchor type="page" number="158"/> преле́стника, и҆ бл҃госла́внѡ побѣ́дами ᲂу҆краша́еми, въ нб҃сныхъ, мч҃ницы гдⷭ҇ни, живетѐ поко́ищахъ.</p>
<p><red>Бг҃оро́диченъ:</red></p>
<p><red>И҆</red>сцѣлѝ стра̑сти се́рдца моегѡ̀, безстра́стїѧ и҆сто́чника ро́ждшаѧ, и҆ къ животꙋ́ мѧ бж҃е́ственномꙋ наста́ви, да тѧ̀ сла́влю мт҃рь сп҃совꙋ во всѧ̑ вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.</p>
<p><red>К</red>ра́сни бы́вше бжⷭ҇твенными бл҃голѣ́потами мꙋче́нїѧ, гдⷭ҇еви предстоитѐ, и҆ съ ни́мъ стрⷭ҇тоте́рпцы при́снѡ веселите́сѧ.</p>
<p><red>В</red>о́инство а҆́гг҃льское ва́съ прїе́млетъ, распрѧ́гшыѧсѧ тѣле́съ, мч҃ницы, къ нбⷭ҇номꙋ гра́дꙋ, къ свѣ́тꙋ невече́рнемꙋ.</p>
<p><red>Н</red>а́съ соверша́ющихъ дне́сь па́мѧть свѧще́ннꙋю ва́шꙋ, мꙋ́чєницы сла́внїи, къ бг҃ꙋ помина́ти не преста́ните.</p>
<p><red>Бг҃оро́диченъ:</red></p>
<p><red>С</red>вѣ́томъ мѧ̀ покаѧ́нїѧ, помраче́ннаго небреже́нїемъ, всенепоро́чнаѧ, просвѣтѝ: ꙗ҆́кѡ да пою̀ и҆ сла́влю вели̑чїѧ твоѧ̑.</p>
<footer/>
</document>
