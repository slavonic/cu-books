<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="196"/>
<p><red>Мѣ́сѧца тогѡ́же въ ѳ҃і-й де́нь.</red></p>
<p><red>Ст҃ы́хъ мꙋ́чєникъ, хрѷса́нѳа и҆ да́рїи.</red></p>
<p><red>Стїхи̑ры, гла́съ д҃. Подо́бенъ: Д</red>а́лъ є҆сѝ зна́менїе:</p>
<p><red>Б</red>ж҃е́ственнагѡ позна́нїѧ ꙳ прїе́мъ ѡ҆сїѧ́нїе, ꙳ просвѣти́лъ є҆сѝ ѻ҆́чи, премꙋ́дре, се́рдца твоегѡ̀, ꙳ и҆ пре́лести мра́къ ѿгна́лъ є҆сѝ смы́сленнѡ, ꙳ и҆ и҆сповѣ́далъ є҆сѝ хрⷭ҇та̀, ꙳ пло́ть прїе́мша всѣ́хъ гдⷭ҇а. ꙳ Ѿѻнꙋ́дꙋже ᲂу҆крѣплѧ́емь ꙳ си́лою дх҃а, хрѷса́нѳе, ꙳ мꙋ́къ вы́шши ꙗ҆ви́лсѧ є҆сѝ, всехва́льне.</p>
<p><red>В</red>ра̑жїѧ пре́лєсти, ꙳ и҆ сла́сти разжжє́нїѧ, ꙳ ꙗ҆́кѡ паꙋчи́нꙋ вмѣни́лъ є҆сѝ. ꙳ Во мра́чнѣ же затво́рѣ ста́въ, ꙳ бжⷭ҇твеннымъ сїѧ́нїемъ ѡ҆зари́лсѧ є҆сѝ, ꙳ и҆ бл҃гово́нїѧ <anchor type="page" number="197"/> разꙋ́мнагѡ и҆спо́лнилсѧ є҆сѝ, посредѝ стоѧ̀ смра́да, ꙳ и҆ приве́лъ є҆сѝ ꙗ҆́кѡ невѣстокраси́тель всеизрѧ́днѣйшїй ꙳, хрⷭ҇тꙋ̀ невѣ́стꙋ непоро́чнꙋ, ꙳ ѡ҆скверни́ти тѧ̀ тща́щꙋюсѧ.</p>
<p><red>Оу҆</red>ѧзви́вшисѧ раче́нїемъ ꙳ сладча́йшимъ зижди́телѧ,  ꙳ пре́лести безбо́жїѧ до конца̀ ᲂу҆клони́ласѧ є҆сѝ. ꙳ и҆ черто́га бжⷭ҇твеннагѡ вмѣсти́ласѧ є҆сѝ внꙋ́трь, ꙳ вневѣ́стившисѧ хрⷭ҇тꙋ̀ мꙋчє́нїи мно́гими тѣлесѐ, ꙳ да́рїа великоимени́таѧ, ꙳ бж҃е́ственное прїѧ́телище дх҃а, ꙳ страда́льцєвъ ᲂу҆добре́нїе, ꙳ и҆ дѣ́въ ᲂу҆краше́нїе.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Н</red>е́мощь и҆ разслабле́нїе, ꙳ дв҃о мт҃и всенепоро́чнаѧ, ꙳ дꙋшѝ моеѧ̀ преложѝ въ крѣ́пость и҆ си́лꙋ, ꙳ стра́хомъ и҆ любо́вїю твори́ти же ꙳ и҆ дѣ́ѧти ѡ҆правда̑нїѧ хрⷭ҇тѡ́ва, ꙳ ꙗ҆́кѡ да и҆збѣ́гнꙋ ѻ҆гнѧ̀ нестерпи́магѡ, ꙳ и҆ наслѣ́дїе нб҃сное, ꙳ и҆ жи́знь непреходи́мꙋю ꙳ тобо́ю воспрїимꙋ̀, веселѧ́сѧ всегда̀.</p>
<p><red>Крⷭ҇тобг҃оро́диченъ:</red></p>
<p><red>Р</red>аспина́ема хрⷭ҇та̀ чл҃вѣколю́бца ꙳ ви́дѧщи пречⷭ҇таѧ, ꙳ и҆ ре́бра и҆скопова́єма копїе́мъ, ꙳ пла́чꙋщи вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ ᲂу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ распѧ́тїю.</p>
<p><red>Канѡ́нъ, є҆гѡ́же краегране́сїе:</red></p>
<p><red>Т</red>ѧ̀ златоза́рный мч҃никѡвъ цвѣ́тъ почита́ю. <red>Кѵ́ръ і҆ѡ́сифа.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>М</red>о́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</p>
<p><red>В</red>ѣнце́мъ па́че зла́та сїѧ́ющимъ, мꙋ́чениче, <anchor type="page" number="198"/> ᲂу҆краша́емь, и҆ мꙋче́нїѧ сїѧ́ѧ добро́тами, влⷣцѣ предстои́ши, ѡ҆ на́съ молѧ́сѧ, тѧ̀ чтꙋ́щихъ, досточꙋ́дне.</p>
<p><red>Оу҆</red>ѧзви́лсѧ є҆сѝ сла́дкимъ жела́нїемъ, мꙋ́чениче, зижди́телѧ твоегѡ̀, и҆ кра̑снаѧ мі́ра презрѣ́въ, си́лꙋ всю̀ по́далъ є҆сѝ твоегѡ̀ се́рдца, хрѷса́нѳе, къ жела́емомꙋ тѝ ᲂу҆се́рднѡ.</p>
<p><red>В</red>ѣ́рою воѡрꙋ́жсѧ, низложи́лъ є҆сѝ многоко́зненнаго, тебѣ̀ прило́жшаго, мꙋ́чениче, же́нскою сла́стїю прельсти́ти, и҆ чистоты̀ че́стенъ сосꙋ́дъ, хрѷса́нѳе, бы́лъ є҆сѝ.</p>
<p><red>Бг҃оро́диченъ:</red></p>
<p><red>Є҆</red>стество́мъ бж҃е́ственнымъ непристꙋ́пный, пристꙋ́пенъ мнѣ̀ ꙗ҆ви́сѧ, ѿ тебє̀, дв҃о, пло́ть прїе́мь: є҆го́же да́рїа жела́ющи, терпѣли́внѡ пострада̀, и҆ невѣ́стнически томꙋ̀ приведе́сѧ.</p>
<p><red>Пѣ́снь г҃. І҆рмо́съ:</red></p>
<p><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ᲂу҆твержде́нїе.</p>
<p><red>З</red>ла́то и҆скꙋше́но мꙋче́нїй ѻ҆гне́мъ бы́лъ є҆сѝ, ца́рскихъ, хрѷса́нѳе, носѧ́й страда́нїй и҆зѻбраже́нїе.</p>
<p><red>Р</red>и́торѡвъ ѡ҆ста́вль глꙋмле́нїе, плени́цами ᲂу҆лови́лсѧ є҆сѝ ᲂу҆ченикѡ́въ, хрѷса́нѳе, преѧ́снѡ тебѐ ᲂу҆мꙋдри́вшагѡ.</p>
<p><red>П</red>овинꙋ́ласѧ є҆сѝ рачи́телю, невѣстоводѧ́щемꙋ тѧ̀ хрⷭ҇тꙋ̀, всемꙋ́драѧ, честны́ѧ ра́ди вѣ́ры, рачи́телѧ плотска́го ѡ҆ста́вльши.</p>
<p><red>Бг҃оро́диченъ:</red></p>
<p><red>П</red>ло́тїю ро́ждсѧ и҆зъ ᲂу҆тро́бы твоеѧ̀, дв҃о, і҆и҃съ, чⷭ҇таѧ, невѣ́стꙋ чи́стꙋ мꙋ́ченицꙋ себѣ̀ да́рїю ѡ҆брꙋча́етъ.</p>
<p><red>Сѣда́ленъ, гла́съ г҃. Подо́бенъ: К</red>расотѣ̀ дѣ́вства:</p>
<p><red>К</red>раснѣ́йшꙋю добро́тꙋ возжелѣ́лъ є҆сѝ, и҆ ви̑димыѧ добрѡ́ты прете́клъ є҆сѝ: и҆ приве́лъ є҆сѝ хрⷭ҇тꙋ̀, златы́ми вои́стиннꙋ словесы̀ твои́ми, хрѷса́нѳе блаже́нне, да́рїю сла́внꙋю, страда̑нїѧ претерпѣ́вшꙋю и҆ томи́телѧ посра́мльшꙋю: съ не́юже всѧ̑ ны̀ помина́й, вѣ́рою соверша́ющыѧ па́мѧть ва́шꙋ. <anchor type="page" number="199"/></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Н</red>едомы́сленно и҆ непостижи́мо є҆́сть, влⷣчце бг҃ора́дованнаѧ, є҆́же содѣ́ланное ѡ҆ тебѣ̀ стра́шное бж҃їе та́инство: и҆́бо неѡб̾име́ннаго заче́нши родила̀ є҆сѝ, пло́тїю ѡ҆бложе́на ѿ пречⷭ҇тыхъ крове́й твои́хъ: є҆го́же всегда̀, чⷭ҇таѧ, ꙗ҆́кѡ сн҃а твоего̀ молѝ, спасти́сѧ дꙋша́мъ на́шымъ.</p>
<p><red>Крⷭ҇тобг҃оро́диченъ:</red></p>
<p><red>П</red>оно́снꙋю, ще́дре, сме́рть въ распѧ́тїи во́лею претерпѣ́лъ є҆сѝ: тебе́ же ро́ждшаѧ, хрⷭ҇тѐ, зрѧ́щи ᲂу҆ѧзвлѧ́шесѧ, є҆ѧ́же мольба́ми за милосе́рдїе ми́лости твоеѧ̀, є҆ди́не пребл҃гі́й чл҃вѣколю́бче гдⷭ҇и, ᲂу҆ще́дри, и҆ спасѝ мі́ръ, взе́млѧй мі́ра грѣхѝ.</p>
<p><red>Пѣ́снь д҃. І҆рмо́съ:</red></p>
<p><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</p>
<p><red>Д</red>х҃а ѡ҆блиста́ющыѧ зарѝ, чи́стое се́рдце твоѐ всего̀ свѣтоза́рна тѧ̀, мꙋ́чениче, содѣ́лаша, ᲂу҆се́рднѡ зовꙋ́ща: сла́ва си́лѣ твое́й, гдⷭ҇и.</p>
<p><red>И҆</red>стка́нною тѧ̀ бжⷭ҇твенныѧ благода́ти свы́ше, творе́цъ ѡ҆блечѐ нетлѣ́нною ри́зою, непоро́чнѡ соблю́дша тѣ́ло, бл҃же́нне, и҆ ꙗ҆́кѡ побѣди́телѧ вѣнча̀.</p>
<p><red>Д</red>о́блестїю се́рдца ѿтрѧ́слъ є҆сѝ сла̑сти тѣлє́сныѧ, добро́тою несравни́тельною бжⷭ҇твенною наслажда́емь, и҆ ра́дꙋѧсѧ соверши́лъ є҆сѝ мꙋче́нїѧ твоегѡ̀ по́двигъ.</p>
<p><red>Ѡ҆</red>божи́ласѧ є҆сѝ по прича́стїю, стрⷭ҇тоно́сице, бг҃отво́рнагѡ соедине́нїѧ: и҆ въ нб҃сныѧ всели́ласѧ є҆сѝ черто́ги ра́дꙋющисѧ, ꙗ҆́кѡ непоро́чна невѣ́ста влⷣки тва́ри.</p>
<p><red>Бг҃оро́диченъ:</red></p>
<p><red>С</red>облю́дъ тѧ̀ дв҃ꙋ ꙗ҆́кѡ пре́жде ржⷭ҇тва̀, по ржⷭ҇твѣ̀, пречⷭ҇таѧ, и҆зъ тебє̀ воплоти́сѧ недомы́сленный, да́рїю мꙋ́ченицꙋ невѣ́стꙋ себѣ̀ приводѧ̀. <anchor type="page" number="200"/></p>
<p><red>Пѣ́снь є҃. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ тѧ̀.</p>
<p><red>В</red>осхище́нъ ᲂу҆́мъ ѿ ве́щныхъ творѧ̀, вѧ́жемь, ѕло́бꙋ вра́жїю, страстоно́сче, разори́лъ є҆сѝ, бл҃же́нне.</p>
<p><red>Ч</red>истоты̀ рачи́тель бы́въ свѧще́ннѣйшїй, претвори́лъ є҆сѝ дѣ́вы ѻ҆гнепа́льнꙋю любо́вь ко гдⷭ҇ꙋ, прехва́льне.</p>
<p><red>П</red>ове́ржена зрѧ̀, и҆ нога́ми спопира́ема мꙋчи́телѧ, ра́дованною мы́слїю влⷣкꙋ, пребл҃же́нне, велича́лъ є҆сѝ.</p>
<p><red>Бг҃оро́диченъ:</red></p>
<p><red>К</red>то̀ мо́жетъ твоѐ сказа́ти та́инство, ѽ всечⷭ҇таѧ! бг҃а сло́ва, па́че ᲂу҆ма́ бо и҆ сло́ва, сꙋгꙋ́ба є҆стество́мъ родила̀ є҆сѝ.</p>
<p><red>Пѣ́снь ѕ҃. І҆рмо́съ:</red></p>
<p><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</p>
<p><red>П</red>ою́ща влⷣкꙋ всѣ́хъ, приснопа́мѧтне, свѣ́тъ съ нб҃сѐ всю́дꙋ тѧ̀ ѡ҆крꙋжи́въ просвѣтѝ, заключе́на въ те́мнѣйшей хра́минѣ, хрѷса́нѳе.</p>
<p><red>Р</red>и́мъ тѧ̀ мꙋче́нїемъ честны́мъ сла́вимаго, златови́днꙋ ꙗ҆́коже ѕвѣздꙋ̀ стѧжа́въ, мꙋ́чениче, ᲂу҆краша́етсѧ по́двиги, и҆ бж҃е́ственными твои́ми, хрѷса́нѳе, чꙋдесы̀.</p>
<p><red>К</red>расна̀, преꙋдо́брена же и҆ пресла́вна, мꙋ́ченице да́рїе дѣ́ва, показа́вшисѧ сло́вꙋ краснѣ́йшемꙋ, ᲂу҆невѣ́стиласѧ є҆сѝ болѣ́зньми всѧ́кими тѣле́сными.</p>
<p><red>Бг҃оро́диченъ:</red></p>
<p><red>М</red>ла́да тѧ̀ ꙗ҆́кѡ дѣ́тища дв҃а родѝ превѣ́чнаго сло́ва: є҆гѡ́же жела́юще ѻ҆трокови̑цы, се́ю въ слѣ́дъ тебѣ̀, всѣ́хъ цр҃ю̀, невѣ́стнически приведо́шасѧ.</p>
<p><red>Пѣ́снь з҃. І҆рмо́съ:</red></p>
<p><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. <anchor type="page" number="201"/></p>
<p><red>Ц</red>вѣ́тъ мꙋ́ченикѡвъ златови́денъ ты̀ бы́лъ є҆сѝ, собо́ръ же страда́льцєвъ приве́лъ є҆сѝ хрⷭ҇тꙋ̀, бжⷭ҇твенными словесы̀ твои́ми и҆ чꙋдесы̀, мꙋ́чениче бг҃опрїѧ́тне, съ ни́миже вѣ́рнѡ тѧ̀ ны́нѣ ᲂу҆блажа́емъ.</p>
<p><red>В</red>ъ хлѣви́нѣ скве́рнѣй затворе́на на́га тѧ̀, блаже́нне, бж҃е́ственными благовѡ́нїи, сла́вою свѣтови́дною і҆и҃съ просвѣща́етъ: є҆го́же чи́стою мы́слїю, всемꙋ́дре, возлюби́лъ є҆сѝ.</p>
<p><red>Ѕ</red>вѣ́рѧ храни́телѧ тебѣ̀ дѣ́вства хрⷭ҇то́съ посла̀, па́гꙋбꙋ нечести́выхъ ѿгонѧ́ща ꙗ҆́вѣ, пѣснопою́щей тебѣ̀, всехва́льнаѧ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</p>
<p><red>Бг҃оро́диченъ:</red></p>
<p><red>П</red>о сꙋществꙋ̀ бжⷭ҇твенномꙋ сы́й неѡпи́санъ, въ нѣ́дрѣхъ твои́хъ, дв҃о, бы́сть по на́мъ пло́тїю ѡ҆писꙋ́емь: бл҃гослове́на ты̀ въ жена́хъ є҆сѝ, пренепоро́чнаѧ влⷣчце.</p>
<p><red>Пѣ́снь и҃. І҆рмо́съ:</red></p>
<p><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Т</red>ве́рдымъ, блаже́нне, по́мысломъ проти́вѧсѧ сꙋемꙋ́дренномꙋ, строга̑нїѧ претерпѣ́лъ є҆сѝ тѣлє́снаѧ: и҆ свѣща́ми ѡ҆палѧ́емь, неѡпали́мь пребы́лъ є҆сѝ, со ѻ҆́троки воспѣва́ѧ, хрѷса́нѳе: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>П</red>ремꙋ́дростїю ᲂу҆кра́шенъ хрⷭ҇то́вою, ѡ҆бꙋи́лъ є҆сѝ немꙋ́дрыхъ шата́нїе: и҆ ᲂу҆́мъ льсти́вагѡ посрами́лъ є҆сѝ, є҆́ѵꙋ прельсти́вшагѡ, плѣни́въ благоче́стнѡ сегѡ̀ ѻ҆рꙋ́жїе, мꙋ́дре, и҆ приве́лъ є҆сѝ невѣ́стꙋ бг҃ꙋ, и҆збра́ннꙋ вѣ́ры ра́ди.</p>
<p><red>Є҆</red>дине́нїемъ дꙋшѝ плотска́гѡ и҆збѣжа́сте совокꙋпле́нїѧ: чи̑стыѧ сосꙋ́ды вседержи́телѧ ꙗ҆ви́стесѧ, и҆ въ хра́мъ принесо́стесѧ нбⷭ҇ный страда́льцы, вопїю́ще хрⷭ҇тꙋ̀: благослови́те, всѧ̑ дѣла̀ гдⷭ҇нѧ, гдⷭ҇а. <anchor type="page" number="202"/></p>
<p><red>В</red>о́лею бж҃їею плотскі̑ѧ стра̑сти ᲂу҆держа́вше, ѻ҆́гнь и҆спепели́ша мꙋ́къ, хрѷса́нѳъ и҆ да́рїа росо́ю дх҃а, и҆ вѣнцє́въ жи́зни ᲂу҆лꙋчи́ша пою́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ ши́покъ посредѝ те́рнїѧ жите́йскагѡ, пречⷭ҇таѧ, бг҃ъ ѡ҆брѣ́тъ тѧ̀ нескве́рнꙋю, всели́сѧ во ᲂу҆тро́бꙋ твою̀ чⷭ҇тꙋю, и҆ благово́нїѧ та́инственнагѡ мі́ръ и҆спо́лни, взыва́ющїй: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе, велича́емъ.</p>
<p><red>С</red>щ҃енносло́вѧщꙋ бжⷭ҇твєннаѧ бжⷭ҇твенное во́инство тебѣ̀ приложи́сѧ, ле́сти скве́рныѧ и҆зба́вльсѧ: и҆ мече́мъ непорѡ́чныѧ жє́ртвы, на́съ ра́ди, ꙗ҆́кѡ ѻ҆вча́ти, мꙋ́чєницы поже́ршемꙋсѧ принесо́шасѧ.</p>
<p><red>Ꙗ҆</red>ви́стесѧ посредѝ ѕвѣре́й, ꙗ҆́коже а҆́гнцы, страстоте́рпцы, воплоще́нїе проповѣ́дающе бжⷭ҇твенное, и҆злїѧ́вшагѡсѧ да́же и҆ до пло́ти, и҆ болѣ́зньми неболѣ́зненнꙋю кончи́нꙋ бжⷭ҇твеннѣ наслѣ́довасте.</p>
<p><red>Д</red>не́сь свѣ́тлѡ пра́зднꙋетъ всѧ́къ гра́дъ же и҆ страна̀, ри́мъ созыва́ющи гра́дъ, бжⷭ҇твєнныѧ стра̑сти и҆ борє́нїѧ, ꙗ҆́кѡ всечрежде́нїе невеще́ственное, предлага́ющїй ва́съ, ст҃і́и.</p>
<p><red>В</red>зѧ́ти бы́сте къ безмѣ́рнѣй сла́вѣ, хрѷса́нѳе мꙋ́чениче и҆ да́рїа, и҆ вседержи́тельномꙋ сло́вꙋ, вѣнцено́сцы вкꙋ́пѣ предстоитѐ, ѡ҆ на́съ молѧ́щесѧ, бл҃жа́щихъ ва́съ всегда̀.</p>
<p><red>Бг҃оро́диченъ:</red></p>
<p><red>Т</red>репе́щетъ по́смыслъ и҆ се́рдце, помышлѧ́ющи твоѐ ржⷭ҇тво̀ недомы́слимое, ѻ҆трокови́це: бг҃а бо сло́ва чревоноси́ла є҆сѝ, и҆збавлѧ́ющаго тобо́ю всѧ́кїѧ нꙋ́жды чтꙋ́щыѧ тѧ̀.</p>
<footer/>
</document>
