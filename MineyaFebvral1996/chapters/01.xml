<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><red>МИНІ́А МѢ́СѦЦЪ ФЕѴРꙊА́РІЙ.</red></p>
<p>КІ́ЕВЪ. Въ тѷпогра́фїи кїево-пече́рской ла́ѵры.</p>
<p>҂аѿч҃г го́да</p>
<anchor type="page" number="4"/>
<p>Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆ нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а: бл҃гослове́нїемъ ст҃ѣ́йшагѡ патрїа́рха моско́вскагѡ и҆ всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀ свѧще́нно-а҆рхїмандрі́та напеча́тасѧ кни́га сїѧ̀, мині́а мѣ́сѧцъ феѵрꙋа́рїй во гра́дѣ москвѣ̀, въ лѣ́то ѿ ржⷭ҇тва̀ по пло́ти бг҃а сло́ва ҂ацч҃ѕ</p>
<p lang="ru">Московский Сретенский монастырь, издательство «Правило веры», 1996</p>
<anchor type="page" number="5"/>
<p><red>МѢ́СѦЦЪ ФЕѴРꙊА́РІЙ,</red></p>
<p><red>и҆мѣ́ѧй дне́й к҃и.</red></p>
<p><red>А҆́ще ли ві́сектосъ, тогда̀ и҆́мать к҃ѳ.</red></p>
<p><red>Въ а҃ де́нь предпра́зднство срѣ́тенїѧ гдⷭ҇а бг҃а и҆ сп҃са на́шегѡ і҆и҃са хрⷭ҇та̀:</red></p>
<p><red>И҆ ст҃а́гѡ мꙋ́ченика трѵ́фѡна.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры предпра́зднства г҃, гла́съ д҃.</red></p>
<p><red>Подо́бенъ:</red> <red>Ꙗ҆́</red>кѡ до́блѧ:</p>
<p><red>Ч</red>естна́ѧ гото́витсѧ цр҃ковь ꙳ воспрїѧ́ти въ себѣ̀ гдⷭ҇а, ꙳ ꙗ҆́кѡ младе́нца приходѧ́ща, ꙳ и҆ благода́тїю мы́сленнѡ ᲂу҆ѧснѧ́юща ꙳ вѣ́рнѣйшїй сво́й и҆ бг҃олюбе́зный собо́ръ ꙳ сегѡ̀ ра́ди вопїе́тъ: ꙳ ты̀ є҆сѝ сла́ва, и҆ похвала̀ ꙳ и҆ ᲂу҆краше́нїе и҆сполне́нїѧ моегѡ̀, сло́ве, ꙳ младе́нствовавый пло́тїю менє̀ ра́ди.</p>
<p><red>Ч</red>ерто́гъ многосвѣ́тлый, ꙳ и҆ сѣ́нь пречестна́ѧ, ꙳ и҆ хра́мъ ст҃ы́й и҆ простра́нный, ꙳ внꙋ́трь черто́гѡвъ вводѧ́щїй цр҃кве гдⷭ҇а, ꙳ пред̾ѡбрꙋча́етъ себѐ честнѣ́й цр҃кви є҆гѡ̀, ꙳ и҆ мо́литсѧ при́снѡ, ꙳ ѿ тлѝ и҆ бѣ́дъ и҆зба́витисѧ ꙳ и҆̀же вои́стиннꙋ бцⷣꙋ ꙳ сїю̀ непреста́ннѡ сла́вѧщымъ.</p>
<p><red>П</red>редпра́зднственнꙋю хвалꙋ̀ ꙳ хрⷭ҇тꙋ̀ ны́нѣ принесе́мъ, ꙳ тогѡ̀ сла́вѧще соше́ствїе: ꙳ ꙗ҆́кѡ дв҃и́ческими рꙋка́ми, ꙳ ꙗ҆́кѡ младе́нецъ приноси́мь, ꙳ на рꙋ́ки сѷмеѡ́на возлещѝ грѧде́тъ, ꙳ воззва́нїе содѣва́ѧ всѣ̑мъ человѣ́кѡмъ, ꙳ и҆ ѡ҆божи́ти сꙋщество̀, ꙳ ꙗ҆́кѡ благодѣ́тель и҆ гдⷭ҇ь. <anchor type="page" number="6"/></p>
<p><red>И҆́ны стїхи̑ры ст҃а́гѡ, гла́съ а҃. Подо́бенъ:</red> <red>В</red>сехва́льнїи:</p>
<p><red>Т</red>рѵ́фѡне всехва́льне, ꙳ сла́дости нетлѣ́нныѧ ꙳ прича́стникъ на нб҃сѣ́хъ бы́лъ є҆сѝ свѣтлѣ́йшїй, ꙳ до́блественными пѡ́двиги ꙳ пострада́лъ є҆сѝ, сла́вне: ꙳ и҆ свидѣ́тель и҆́стины бы́въ, ꙳ хрⷭ҇та̀ молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю млⷭ҇ть.</p>
<p><red>Т</red>рѵ́фѡне пресла́вне, ꙳ свѣ́та присносꙋ́щнагѡ сїѧ́ньми ꙳ свѣтови́денъ ве́сь бы́лъ є҆сѝ, ꙳ и҆спрове́ргъ всю̀ мра́чнꙋю пре́лесть, и҆ мїроде́ржца тмы̀ низложи́въ ꙳ бжⷭ҇твенною бл҃года́тїю. ꙳ тѣ́мже молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость.</p>
<p><red>Т</red>рѵ́фѡне всебл҃же́нне, ꙳ ра́дости и҆ весе́лїѧ а҆́гг҃льскагѡ ꙳ сподо́билсѧ є҆сѝ, ꙳ ѿве́рглсѧ кра́сныхъ житїѧ̀, ꙳ и҆ дꙋше́вною крѣ́постїю ꙳ всѧ̑ въ ничто́же вмѣни́въ, ꙳ терпѣли́внѣйше соверши́лъ є҆сѝ мꙋче́нїе, ꙳ и҆ мо́лишисѧ ѡ҆ дꙋша́хъ на́шихъ.</p>
<p><red>Сла́ва, гла́съ в҃. Кѷпрїа́ново:</red></p>
<p><red>П</red>реѡби́дѣлъ є҆сѝ сꙋ́щыѧ на землѝ, всеблаже́нне трѵ́фѡне честны́й, къ сꙋди́щꙋ мꙋ́жески потща́сѧ, и҆ боре́нїѧ кро́вїю ты̀ хꙋдо́жнѣ, мч҃ниче, го́рдаго низложи́въ, прїѧ́лъ є҆сѝ побѣ́ды вѣне́цъ: хрⷭ҇та̀ бг҃а на́шего молѧ̀ ѡ҆ на́съ не ѡ҆скꙋдѣ́й, страстоте́рпче, спасти́сѧ дꙋша́мъ на́шымъ.</p>
<p><red>И҆ ны́нѣ, гла́съ то́йже. Ге́рманово:</red></p>
<p><red>Д</red>не́сь сѷмеѡ́нъ на рꙋ́ки гдⷭ҇и сла́вы прїе́млетъ, є҆го́же подъ мра́комъ пе́рвѣе мѡѷсе́й ви́дѣ, на горѣ̀ сїна́йстѣй скрижа̑ли даю́ща є҆мꙋ̀. се́й є҆́сть и҆́же во проро́цѣхъ гл҃го́лѧй, и҆ зако́на творе́цъ: се́й є҆́сть, є҆го́же дв҃дъ возвѣща́етъ, и҆́же всѣ̑мъ стра́шный, и҆мѣ́ѧй ве́лїю и҆ бога́тꙋю млⷭ҇ть. <anchor type="page" number="7"/></p>
<p><red>На стїхо́внѣ стїхи̑ры, гла́съ в҃. Подо́бенъ:</red> <red>Д</red>о́ме є҆ѵфра́ѳовъ:</p>
<p><red>В</red>оспрїимѝ, ѽ сѷмеѡ́не! ꙳ гдⷭ҇а сла́вы, ꙳ ꙗ҆́коже и҆звѣсти́лсѧ є҆сѝ ꙳ ѿ дх҃а ст҃а́гѡ: ꙳ се́ бо прїи́де.</p>
<p><red>Сті́хъ:</red> <red>Н</red>ы́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ ми́ромъ.</p>
<p><red>Н</red>осѧ́щи чⷭ҇таѧ ꙳ и҆ пречⷭ҇таѧ дв҃а ꙳ содѣ́телѧ и҆ влⷣкꙋ, ꙳ ꙗ҆́кѡ младе́нца на рꙋка́хъ, ꙳ въ цр҃ковь вхо́дитъ.</p>
<p><red>Сті́хъ:</red> <red>С</red>вѣ́тъ во ѿкрове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.</p>
<p><red>В</red>е́лїе и҆ стра́шное та́инство, ꙳ и҆ стра́нное смотре́нїѧ: ꙳ и҆́же всѧ̑ ѡ҆б̾е́млѧ, ꙳ и҆ младе́нцы созида́ѧй, ꙳ ꙗ҆́кѡ младе́нецъ на рꙋка́хъ но́ситсѧ.</p>
<p><red>Сла́ва, и҆ ны́нѣ, гла́съ то́йже. Самогла́сенъ:</red></p>
<p><red>С</red>щ҃е́ннаго сщ҃е́ннаѧ дв҃а принесѐ во ст҃и́лище ст҃и́телю, просте́ръ же рꙋ́цѣ сѷмеѡ́нъ прїѧ́тъ сего̀ ра́дꙋѧсѧ, и҆ возопѝ: ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ ми́ромъ, гдⷭ҇и.</p>
<p><red>Тропа́рь, гла́съ д҃:</red></p>
<p><red>М</red>ч҃никъ тво́й, гдⷭ҇и, трѵ́фѡнъ, во страда́нїи свое́мъ вѣне́цъ прїѧ́тъ нетлѣ́нный ѿ тебє̀, бг҃а на́шегѡ. и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами спасѝ дꙋ́шы на́шѧ.</p>
<p><red>Сла́ва, и҆ ны́нѣ: тропа́рь предпра́зднства, гла́съ а҃.</red></p>
<p><red>Подо́бенъ:</red> <red>Л</red>и́къ а҆́гг҃льскїй:</p>
<p><red>Н</red>бⷭ҇ный ли́къ нбⷭ҇ныхъ а҆́гг҃лъ прини́къ на зе́млю, прише́дша зри́тъ, ꙗ҆́кѡ младе́нца носи́ма ко хра́мꙋ, перворожде́нна всеѧ̀ тва́ри, ѿ мт҃ре неискꙋсомꙋ́жныѧ: предпра́зднственнꙋю ᲂу҆́бѡ съ на́ми пою́тъ пѣ́снь ра́дꙋющесѧ.</p>
<p><red>На ᲂу҆́трени, на</red> <red>Б</red>г҃ъ гдⷭ҇ь, <red>тропа́рь предпра́зднства, два́жды. Сла́ва, ст҃а́гѡ: И҆ ны́нѣ, предпра́зднства.</red></p>
<p><red>По а҃-й каѳі́смѣ сѣда́ленъ, гла́съ г҃. Подо́бенъ:</red> <red>К</red>расотѣ̀ двⷭ҇тва:</p>
<p><red>Ѿ</red> дв҃ы тѧ̀ воплоще́нна, хрⷭ҇тѐ, ра́дꙋѧсѧ под̾ѧ́тъ <anchor type="page" number="8"/> свѧще́нный сѷмеѡ́нъ, ны́нѣ ѿпꙋща́еши, вопїѧ̀, раба̀ твоего̀, влⷣко: а҆́нна же, непоро́чнаѧ проро́чица и҆ сла́внаѧ, ны́нѣ и҆сповѣ́данїе и҆ пѣ́нїе прино́ситъ тебѣ̀. мы́ же, жизнода́вче, вопїе́мъ тѝ: сла́ва та́кѡ бл҃говоли́вшемꙋ.</p>
<p><red>Сла́ва, и҆ ны́нѣ, то́йже.</red></p>
<p><red>По в҃-й каѳі́смѣ сѣда́ленъ, гла́съ и҃. Поⷣ:</red> <red>С</red>вирѣ́лей па́стырскихъ:</p>
<p><red>Р</red>оди́лсѧ є҆сѝ на землѝ собезнача́льный ѻ҆ц҃ꙋ̀, прине́слсѧ є҆сѝ въ цр҃ковь непостижи́мый: ра́дꙋѧсѧ же ста́рецъ на рꙋ́ки тѧ̀ воспрїѧ́тъ, зовы́й: ны́нѣ ѿпꙋща́еши, є҆го́же посѣти́лъ є҆сѝ по глаго́лꙋ твоемꙋ̀, бл҃гоизво́ливый спастѝ, ꙗ҆́кѡ бг҃ъ, ро́дъ человѣ́ческїй.</p>
<p><red>Сла́ва, и҆ ны́нѣ, то́йже.</red></p>
<p><red>Канѡ́нъ предпра́зднства со і҆рмосо́мъ на и҃: и҆ ст҃а́гѡ на д҃.</red></p>
<p><red>Канѡ́нъ предпра́зднства.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</p>
<p><red>С</red>ердца̀ ꙗ҆́коже рꙋ́цѣ всѝ пред̾ꙋгото́вльше, приходѧ́ща дне́сь хрⷭ҇та̀ чи́стѣ прїи́мемъ, и҆ тогѡ̀ дх҃омъ бжⷭ҇твенныхъ дарова́нїй наслади́мсѧ.</p>
<p><red>Д</red>вє́ри пред̾ѿве́рзши дне́сь, и҆́же въ зако́нѣ хра́мъ, законода́вцꙋ и҆ содѣ́телю ᲂу҆строѧ́етъ вхо́ды свѣ̑тлы, и҆ гото́витъ честны̑ѧ да́ры є҆мꙋ̀ бжⷭ҇твенное хвале́нїе.</p>
<p><red>В</red>оспою̀ тебѣ̀, гдⷭ҇и бж҃е мо́й, младе́нствовавшемꙋ пло́тїю, и҆ зако́нꙋ повинꙋ́вшемꙋсѧ, и҆ спа́сшемꙋ человѣ́ка, є҆гѡ́же ра́ди бы́лъ є҆сѝ чл҃вѣ́къ.</p>
<p><red>Бг҃оро́диченъ:</red></p>
<p><red>Р</red>азꙋмѣ́въ ве́тхїй, пречⷭ҇таѧ, хра́мъ тѧ̀, влⷣчце, влⷣцѣ всѣ́хъ и҆ бг҃ꙋ жили́ще чи́сто, ли́къ проповѣ́даше велича́ѧ сла́вꙋ твою̀. <anchor type="page" number="9"/></p>
<p><red>И҆́нъ канѡ́нъ мꙋ́ченика, є҆гѡ́же краегране́сїе:</red></p>
<p><red>С</red>ла́дости причасти́тисѧ сподо́би мѧ̀, трѵ́фѡне.</p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>В</red>о́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</p>
<p><red>В</red>ои́стиннꙋ бж҃е́ственныѧ на нб҃сѣ́хъ сла́дости наслажда́ѧсѧ, ꙗ҆́кѡ непобѣди́мь страда́лецъ, твои́ми моли́твами дꙋ́шꙋ мою̀ и҆зба́ви ѿ страсте́й смꙋще́нїѧ.</p>
<p><red>Г</red>лагѡ́лы бжⷭ҇твенными ѡ҆гласи́всѧ, соверши́лъ є҆сѝ сїѧ̑, пресла́вне, дѣ́ѧтельнѡ, ст҃ы́ню возлюби́въ, и҆ цѣломꙋ́дрїе ѡ҆блобыза́въ.</p>
<p><red>Б</red>ы́лъ є҆сѝ и҆́стиннѡ па́стырь, пасы́й дꙋшѝ твоеѧ̀ въ мꙋ́дрости помышлє́нїѧ, дꙋ́шы ѡ҆браща́ѧ заблꙋжда́ющыѧ, и҆ бг҃ꙋ приводѧ̀, сла́вне.</p>
<p><red>Бг҃оро́диченъ:</red></p>
<p><red>П</red>росвѣща́еши мѧ̀ сїѧ́нїемъ мы́сленнымъ, ѡ҆сїѧ́нїе сла́вы ро́ждшаѧ ѻ҆́ч҃ее, всенепоро́чнаѧ ѻ҆трокови́це, и҆ мра́къ грѣхо́вный разорѝ.</p>
<p><red>А҆́ще є҆́сть недѣ́лѧ, катава́сїа:</red> <red>С</red>ꙋ́шꙋ глꙋбороди́тельнꙋю зе́млю:</p>
<p><red>Пѣ́снь г҃. І҆рмо́съ:</red></p>
<p><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆ ᲂу҆твержде́нїе.</p>
<p><red>В</red>зыгра́шасѧ мы́сленнѡ, и҆́же въ домꙋ̀ бж҃їи шє́ствїѧ, цр҃ѧ̀ хрⷭ҇та̀ хотѧ́ща пло́тїю прїѧ́ти.</p>
<p><red>Ꙗ҆́</red>кѡ честны̑ѧ, хрⷭ҇тꙋ̀ пред̾ꙋгото́вльше дне́сь, вѣ́рнїи, да́ры прїѧ̑тны, хвалꙋ̀, сего̀ съ ра́достїю ᲂу҆срѧ́щемъ.</p>
<p><red>Н</red>ы́нѣ пре́йде сѣ́нь, и҆ пред̾и́де и҆́стина, благода́ти прише́дши: ны́нѣ под̾имѝ хрⷭ҇та̀, сѷмеѡ́не.</p>
<p><red>Бг҃оро́диченъ:</red></p>
<p><red>П</red>реста̀ є҆́же въ сѣ́нехъ и҆ ѻ҆бра́зныхъ начерта́нїихъ вѣща́нїе: и҆́стина бо, чⷭ҇таѧ, тобо́ю ꙗ҆ви́сѧ концє́мъ. <anchor type="page" number="10"/></p>
<p><red>И҆́нъ. І҆рмо́съ:</red></p>
<p><red>Т</red>ы̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</p>
<p><red>П</red>ритꙋпи́лъ є҆сѝ си́лꙋ го́рдагѡ, сла́вный мч҃ниче хрⷭ҇то́въ, свы́ше ѡ҆дѣ́ѧвсѧ си́лою.</p>
<p><red>П</red>ло́тїю ѡ҆бложе́нъ, шата̑нїѧ безпло́тнагѡ ᲂу҆гаси́лъ є҆сѝ врага̀, и҆ воплоще́ннаго бг҃а сло́ва проповѣ́далъ є҆сѝ.</p>
<p><red>Є҆</red>ди́нымъ то́кмѡ прише́ствїемъ твои́мъ дꙋ́хи лꙋка́вствїѧ ѿгонѧ́ютсѧ, дх҃а ст҃а́гѡ гони́ми бл҃года́тїю.</p>
<p><red>Бг҃оро́диченъ:</red></p>
<p><red>И҆</red>мѣ́ѧ тѧ̀ по́мощь, не постыждꙋ́сѧ, пречи́стаѧ мт҃и бж҃їѧ: и҆мѣ́ѧ тѧ̀ предста́тельницꙋ жи́зни моеѧ̀, спасꙋ́сѧ.</p>
<p><red>Конда́къ мꙋ́ченика, гла́съ и҃. Подо́бенъ:</red> <red>Ꙗ҆́</red>кѡ нача́тки:</p>
<p><red>Т</red>рⷪ҇ческою тве́рдостїю многобо́жїѧ разрꙋши́лъ є҆сѝ ѿ конє́цъ, всесла́вне, че́стенъ во хрⷭ҇тѣ̀ бы́въ, и҆ побѣди́въ мꙋчи́тели во хрⷭ҇тѣ̀ сп҃си́телѣ, вѣне́цъ прїѧ́лъ є҆сѝ мꙋ́ченичества твоегѡ̀ и҆ дарова̑нїѧ бж҃е́ственныхъ и҆сцѣле́нїй, ꙗ҆́кѡ непобѣди́мь.</p>
<p><red>И҆ сѣда́ленъ, гла́съ д҃. Подо́бенъ:</red> <red>С</red>ко́рѡ предварѝ:</p>
<p><red>Б</red>олѣ́зньми, бл҃же́нне, наслажда́ѧсѧ плотски́ми, бж҃е́ственнꙋю и҆ неболѣ́зненнꙋю пи́щꙋ досто́йнѡ воспрїѧ́лъ є҆сѝ, вѣне́цъ безсме́ртїѧ ѿ бг҃а прїе́мъ. тѣ́мже и҆ и҆сцѣле́нїй рѣ́ки и҆сточа́еши любо́вїю прибѣга́ющымъ, мꙋ́чениче, въ кро́въ тво́й.</p>
<p><red>Сла́ва, и҆ ны́нѣ, предпра́зднства, гла́съ а҃. Поⷣ:</red> <red>К</red>а́мени запеча́танꙋ:</p>
<p><red>С</red>окро́вище вѣ́чное жи́зни всѧ́ческихъ, менє̀ ра́ди подъ зако́номъ младе́нствовавый дре́вле начерта́вый на скрижа́лѣхъ зако́нъ на горѣ̀ сїна́йстѣй, да всѧ̑ и҆змѣни́ши ѿ зако́нныѧ дре́внїѧ рабо́ты. сла́ва бл҃гоꙋтро́бїю твоемꙋ̀, сп҃се, сла́ва соше́ствїю твоемꙋ̀, сла́ва смотре́нїю твоемꙋ̀, є҆ди́не чл҃вѣколю́бче. <anchor type="page" number="11"/></p>
<p><red>Пѣ́снь д҃. І҆рмо́съ:</red></p>
<p><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</p>
<p><red>Н</red>а ѻ҆́блацѣ носи́мь свѣтоно́снѣмъ, пло́тски ꙗ҆́кѡ сл҃нце пра́вды, бж҃е́ствєнныѧ зари̑ своѧ̑ предлага́етъ дне́сь, и҆ пред̾ѡзарѧ́етъ хра́мъ сво́й.</p>
<p><red>П</red>редпра́зднственнꙋю хвалꙋ̀ влⷣцѣ цр҃ковь дне́сь привноша́етъ, и҆ сего̀ ꙗ҆́кѡ жениха̀ прїѧ́ти свѣ́тлѡ гото́витсѧ, и҆ съ сѷмеѡ́номъ ра́дꙋетсѧ: чи́ни а҆́гг҃льстїи ᲂу҆жасо́шасѧ, зрѧ́ще на рꙋка́хъ ста́рческихъ со ѻ҆ц҃е́мъ и҆ дх҃омъ хвали́маго, ꙗ҆́кѡ сн҃а и҆ бг҃а на́шего.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ ски́нїю тѧ̀, пресла́внаѧ бцⷣе, хотѧ́щи прїѧ́ти зако́ннаѧ сѣ́нь, зако́нꙋ гдⷭ҇а, на рꙋка́хъ носѧ́щꙋю, твое́ю ѡ҆сїѧ́шесѧ бл҃года́тїю.</p>
<p><red>И҆́нъ. І҆рмо́съ:</red></p>
<p><red>Оу҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</p>
<p><red>З</red>рѧ́щихъ ᲂу҆диви́лъ є҆сѝ терпѣ́нїѧ, бл҃же́нне, тве́рдостїю: мꙋ̑ки бо претерпѣ́лъ є҆сѝ, ꙗ҆́кѡ въ чꙋжде́мъ стражда̀ тѣлесѝ, мꙋ́дре трѵ́фѡне.</p>
<p><red>П</red>ита́лсѧ є҆сѝ, блаже́нне, ра́нами болѣ́зней прїе́мь, ны́нѣ же наслажда́ешисѧ чи́стѣе, присносꙋ́щныѧ сла́вы насыща́ѧсѧ.</p>
<p><red>С</red>трꙋ́жемꙋ тѣлесѝ твоемꙋ̀ желѣ́зныхъ ногте́й ѻ҆строто́ю, вжилѧ́шесѧ, чꙋ́дне, твоеѧ̀ дꙋшѝ крѣ́пость, бж҃е́ственною благода́тїю.</p>
<p><red>Бг҃оро́диченъ:</red></p>
<p><red>Н</red>а тѧ̀ ᲂу҆пова́нїе моѐ всѐ возлага́ю, мт҃и дв҃о: дꙋ́шꙋ мою̀ сохранѝ, ꙗ҆́же бг҃а ро́ждшаѧ, сп҃са моего̀.</p>
<p><red>Пѣ́снь є҃. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ тѧ̀.</p>
<p><red>Т</red>ѧ̀, гдⷭ҇и, пло́тїю цр҃ковь хотѧ́щи прїѧ́ти, бжⷭ҇твенною твое́ю и҆ неизрече́нною бжⷭ҇тва̀ заре́ю сла́внѡ просвѣща́шесѧ. <anchor type="page" number="12"/></p>
<p><red>Т</red>ѧ̀, гдⷭ҇и, рꙋка́ми дꙋше́вными сподо́би прїѧ́ти хва́лѧщыѧ твоѐ смотре́нїе: и҆ на́съ вѣ́рою пою́щихъ тѧ̀ прїимѝ, ꙗ҆́кѡ чл҃вѣколю́бецъ.</p>
<p><red>Т</red>ѧ̀, гдⷭ҇и, ра́достною дꙋше́ю прїе́млющыѧ, пло́тїю на́съ ра́ди хотѧ́ща прїитѝ, сподо́би съ сѷмеѡ́номъ благодари́ти тѧ̀.</p>
<p><red>Бг҃оро́диченъ:</red></p>
<p><red>И҆</red>зба́вльшесѧ тебє̀ ра́ди сѣно́вныѧ слꙋ́жбы, чи́стаѧ, ра́зꙋмомъ и҆́стиннымъ и҆ вѣ́рою тве́рдою досто́йнѡ тѧ̀ сла́вимъ.</p>
<p><red>И҆́нъ. І҆рмо́съ:</red></p>
<p><red>Оу҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.</p>
<p><red>К</red>ꙋмі́ры прелє́стныѧ ᲂу҆праздни́лъ є҆сѝ, страстоте́рпче: то́кмѡ бо возлюби́лъ є҆сѝ хрⷭ҇то́вꙋ ѻ҆́бразꙋ покланѧ́тисѧ.</p>
<p><red>Р</red>азꙋмѣ́въ пресвѣ́тлꙋю, сла́вне страстоте́рпче, бл҃года́ть бг҃а на́шегѡ, є҆ѧ́же ра́ди пострада́лъ є҆сѝ.</p>
<p><red>Б</red>жⷭ҇твенною ѡ҆зари́всѧ бл҃года́тїю, ᲂу҆се́рднѡ, страда́льче, хрⷭ҇та̀ ра́ди пострада́лъ є҆сѝ.</p>
<p><red>Бг҃оро́диченъ:</red></p>
<p><red>Н</red>еизрече́нно бы́сть зача́тїе твоѐ, и҆ рождество̀ несказа́нно: пребыла́ бо є҆сѝ чи́стаѧ приснодв҃а.</p>
<p><red>Пѣ́снь ѕ҃. І҆рмо́съ:</red></p>
<p><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди млⷭ҇ти ѿ ре́бръ твои́хъ и҆сте́кшею кро́вїю.</p>
<p><red>П</red>ѣ̑сни, ꙗ҆́коже цвѣ́ты, и҆спле́тше дне́сь, пред̾ꙋгото́вимъ вѣ́рою благодаре́нїѧ вѣне́цъ бжⷭ҇твенъ влⷣцѣ, мы́сленнѡ прїитѝ хотѧ́щемꙋ.</p>
<p><red>Р</red>ꙋ́ки дꙋшє́вныѧ бг҃ꙋ ᲂу҆гото́вимъ, ꙗ҆́коже сѷмеѡ́нъ ста́рецъ, и҆ въ хра́мъ бжⷭ҇твенныѧ сла́вы є҆гѡ̀ приходѧ́ща, того̀ съ весе́лїемъ воспрїи́мемъ.</p>
<p><red>Т</red>ворца̀ вѣкѡ́въ ста́рецъ, ꙗ҆́кѡ младе́нца, прїе́мъ, бг҃а превѣ́чнаго разꙋмѣ̀, и҆ свѣ́та ꙗ҆зы́кѡвъ, во сла́вꙋ і҆и҃лѧ хрⷭ҇та̀. <anchor type="page" number="13"/></p>
<p><red>П</red>и́шꙋще бг҃ови́днѡ тро́стїю дх҃о́вною тѧ̀ прⷪ҇ро́цы, дв҃о, хра́мъ, и҆ сѣ́нь, и҆ бжⷭ҇твенный до́мъ влⷣцѣ всѣ́хъ, ѡ҆ тебѣ̀ ᲂу҆краша́хꙋсѧ.</p>
<p><red>И҆́нъ. І҆рмо́съ:</red></p>
<p><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ моегѡ̀.</p>
<p><red>И҆</red>зсꙋши́въ мє́рзскїѧ жє́ртвы, и҆ приношє́нїѧ сквє́рнаѧ и҆ неи́стѡвства і҆́дѡльскаѧ твои́ми кровьмѝ, сла́вне, напои́лъ є҆сѝ всѧ̑ цр҃кѡ́внаѧ бл҃горѡ́днаѧ, трѵ́фѡне, прозѧбє́нїѧ.</p>
<p><red>С</red>трꙋ́пи мꙋ́ченичестїи ꙗ҆́кѡ мѵ́ро благоꙋха́ютъ, кро́вь страда́лєцъ и҆сточа́етъ и҆сцѣлє́нїѧ, ѡ҆ста́нцы же тѣ́ла дꙋ́шы ѡ҆свѧща́ютъ вѣ́рою каса́ющихсѧ и҆̀мъ.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ ѡ҆дꙋшевле́нъ кївѡ́тъ прїѧ́ла є҆сѝ сло́во безнача́льное, ꙗ҆́кѡ ст҃о́е ст҃и́лище зижди́телѧ вмѣсти́ла є҆сѝ, ꙗ҆́кѡ прⷭ҇то́лъ ѻ҆гнезра́ченъ но́сиши влⷣкꙋ, бг҃ома́ти, всеѧ̀ тва́ри.</p>
<p><red>Конда́къ, гла́съ ѕ҃:</red></p>
<p><red>С</red>о ѻ҆ц҃е́мъ сло́во сы́й неви́димо, ны́нѣ ᲂу҆́бѡ ви́димь є҆́сть пло́тїю, неизрече́ннѡ ѿ дв҃ы роди́сѧ, и҆ на рꙋкꙋ̀ ста̑рчꙋ дае́тсѧ свѧти́телю, поклони́мсѧ томꙋ̀ и҆́стинномꙋ бг҃ꙋ на́шемꙋ.</p>
<p><red>І҆́косъ:</red></p>
<p><red>С</red>щ҃е́ннаѧ трапе́за предлага́етсѧ, празднолю́бныхъ собо́ръ дне́сь предпра́зднствєннаѧ носѧ́щи зна́мєнїѧ, гдⷭ҇а четыредесѧтодне́вна, и҆зъ дв҃ы стра́шное ржⷭ҇тво̀, и҆ ста́рца честна́гѡ ѡ҆б̾ѧ́тїе, и҆ че́стна страда́льца па́мѧть, предпра́зднствєннаѧ хвалы̑ припѣва́юще и҆́стинномꙋ бг҃ꙋ на́шемꙋ.</p>
<p><red>Пѣ́снь з҃. І҆рмо́съ:</red></p>
<p><red>В</red>ъ пе́щи а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</p>
<p><red>Ц</red>р҃ковь пред̾ꙋкра́шшисѧ заре́ю мы́сленною, любо́вїю влⷣки <anchor type="page" number="14"/> всѣ́хъ и҆ творца̀, воспрїѧ́ти є҆го̀ гото́витсѧ, и҆ ра́дѡстнаѧ семꙋ̀ плете́тъ восхождє́нїѧ.</p>
<p><red>И҆́</red>же въ нѣ́дрѣхъ неѡпи́саннѡ сꙋ́ща ѻ҆ч҃ескихъ сло́во, сн҃а своего̀ є҆диноро́днаго, мт҃рнїи рꙋ́цѣ носѧ́щїи въ цр҃ковь пло́тїю, по зако́нꙋ, ꙗ҆́кѡ младе́нца вно́сѧтъ.</p>
<p><red>В</red>сели́выйсѧ бг҃ъ во чре́во дв҃ы, на рꙋка́хъ сѷмеѡ́на, ꙗ҆́кѡ на прⷭ҇то́лѣ ѻ҆́гненнѣмъ, дне́сь сѣди́тъ.</p>
<p><red>Бг҃оро́диченъ:</red></p>
<p><red>В</red>и́дѣша сла́вꙋ твою̀ ꙗ҆зы́цы всѝ, є҆ди́на чⷭ҇таѧ: тѣ́мже тва́рей всѣ́хъ тѧ̀ бл҃гоче́стнѡ цр҃и́цꙋ ᲂу҆блажа́ютъ, и҆ бг҃ома́терь па́че є҆стества̀ непреста́ннѡ сла́вѧтъ.</p>
<p><red>И҆́нъ. І҆рмо́съ:</red></p>
<p><red>Ѿ</red> і҆ꙋде́и доше́дше, ѻ҆́троцы, въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</p>
<p><red>В</red>ѣнцено́сецъ ликꙋ́еши съ ли́ки мꙋ́чєникъ веселѧ́сѧ: пре́лесть бо побѣди́въ сло́вомъ и҆́стиннымъ, воспѣва́еши ра́дꙋѧсѧ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>В</red>лⷣка всѧ́ческихъ свои́ми страда́ньми вѣнча́етъ мꙋ́ченика, и҆ сего̀ водворѧ́етъ въ се́лѣхъ нбⷭ҇ныхъ зовꙋ́ща, и҆ глаго́люща: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>М</red>ла́да носѧ́щи младе́нца, пре́жде всѣ́хъ вѣ̑къ бг҃а, всенепоро́чнаѧ, и҆зъ тебє̀ воплоще́нна, не преста́й молѧ́щи спастѝ пою́щыѧ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Пѣ́снь и҃. І҆рмо́съ:</red></p>
<p><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Р</red>ꙋ́цѣ распросте́ръ сѷмеѡ́нъ, и҆ пред̾ѡчи́щъ дꙋ́шꙋ бж҃е́ственными дѣѧ́ньми, младе́нствовавшаго гдⷭ҇и то́кмѡ за <anchor type="page" number="15"/> бла́гость прїѧ́тъ, вопїѧ̀ съ весе́лїемъ є҆мꙋ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>С</red>вѣ́тъ бл҃года́ти хрⷭ҇то́вы просїѧ̀ на́мъ, хотѧ̀ ввестѝ въ хра́мъ сво́й, всесѣнѡ́внаѧ начерта̑нїѧ претворѧ́ѧ ꙗ҆́кѡ ѡ҆бнови́тель, вои́стиннꙋ вопїю́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>П</red>редвѣ́чнаго бг҃а, бл҃говоли́вшаго на́съ ра́ди младе́нствовати, и҆ на рꙋка́хъ прїе́млема бы́ти ста́рца сѷмеѡ́на, бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>И҆́</red>же за бл҃госты́ню мно́гꙋю вочеловѣ́чсѧ хрⷭ҇то́съ, и҆зъ тебє̀, пречⷭ҇таѧ, на́съ ра́ди прїѧ̑тнаѧ дне́сь ѻ҆ц҃ꙋ̀ приноша́етъ ѡ҆чищє́нїѧ, є҆ди́нъ сы́й пречи́стъ и҆ пренепоро́ченъ, и҆ тѧ̀ є҆ди́нꙋ чистѣ́йшꙋю соблюда́ѧ прест҃ꙋ́ю.</p>
<p><red>И҆́нъ. І҆рмо́съ:</red></p>
<p><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>Д</red>а́же до ᲂу҆сѣкнове́нїѧ и҆ ѡ҆пале́нїѧ да́же до кровепроли́тїѧ, да́же и҆ до сме́ртныѧ кончи́ны пострада́лъ є҆сѝ, сопротивлѧ́ѧсѧ проти́вꙋ грѣхꙋ̀, мч҃ниче хрⷭ҇то́въ: ны́нѣ же жи́знь во хрⷭ҇тѣ̀ сокрове́ннꙋю прїе́мь, взыва́еши: сщ҃е́нницы, бл҃гослови́те, лю́дїе, превозноси́те во всѧ̑ вѣ́ки.</p>
<p><red>Н</red>а землѝ подвиза́лсѧ є҆сѝ, съ нечести́выми борѧ́сѧ, проти́вꙋ ле́стнѣй и҆ бг҃обо́рнѣй ле́сти, го́рцѣ нꙋ́дѧщымъ: на нб҃сѣ́хъ же, трѵ́фѡне, наслажда́ешисѧ, вѣне́цъ носѧ̀, и҆ со а҆́гг҃лы ликꙋ́еши поѧ̀: ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те гдⷭ҇а во вѣ́ки.</p>
<p><red>М</red>ꙋчи́тельское и҆з̾ѡбличи́лъ є҆сѝ безбо́жїе, всемꙋ́дре, и҆ де́мѡнское бг҃обо́рство ᲂу҆гаси́лъ є҆сѝ стрꙋѧ́ми крове́й твои́хъ: въ трⷪ҇цѣ є҆ди́наго бг҃а достолѣ́пнѣ и҆ чи́стѣ <anchor type="page" number="16"/> возвѣща́ѧ, и҆ чествꙋ́ѧ взыва́лъ є҆сѝ: ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те, во всѧ̑ вѣ́ки.</p>
<p><red>Бг҃оро́диченъ:</red></p>
<p><red>Г</red>лаго́лѡмъ твои̑мъ послѣ́дꙋюще, ᲂу҆бл҃жа́емъ, пречи́стаѧ, тѧ̀ бл҃же́ннꙋю, пло́тїю ро́ждшꙋю вои́стиннꙋ бл҃же́ннаго, свѣ́та живꙋ́щаго незаходи́маго, и҆ свѣтонаста́вника, и҆ свѣтода́вца влⷣкꙋ: є҆го́же ѻ҆́троцы бл҃гословѧ́тъ, сщ҃е́нницы воспѣва́ютъ и҆ превозно́сѧтъ во всѧ̑ вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе, велича́емъ.</p>
<p><red>Д</red>ꙋше́вными тѧ̀ рꙋка́ми сподо́би мѧ̀, бл҃годѣ́телю, воспрїѧ́ти, ꙗ҆́коже дре́вле сѷмеѡ́нъ, и҆ наслади́тисѧ твоеѧ̀ бл҃года́ти: ты́ бо є҆сѝ є҆ди́нъ жела́нїе и҆ сла́дость превозжелѣ́нный.</p>
<p><red>М</red>ы́сленнѡ вже́гше всѝ добродѣ́телей свѣщы̀, любо́вїю съ сѷмеѡ́номъ и҆ а҆́нною, свѣщено́сцы пред̾ꙋсрѧ́щемъ, хрⷭ҇тꙋ̀ хотѧ́щꙋ прїитѝ ѡ҆ст҃и́ти пою́щыѧ є҆го̀.</p>
<p><red>Д</red>не́сь въ хра́мѣ сѷмеѡ́нъ ста́рецъ рꙋка́ми прїѧ́тъ хрⷭ҇та̀ бг҃а на́шего, и҆ возопѝ глаго́лѧ: ны́нѣ ѿпꙋща́еши раба̀ твоего̀, влⷣко.</p>
<p><red>Бг҃оро́диченъ:</red></p>
<p><red>П</red>а́че сꙋ́щихъ воспрїѧ́тъ и҆зъ тебє̀ пло́ть сло́во вы́шнѧгѡ: чи́стъ сы́й, приноша́етъ безнача́льномꙋ ѻ҆ц҃ꙋ̀ ѡ҆чище́нїе, и҆ ѡ҆чища́етъ любо́вїю тѧ̀, бж҃їю мт҃рь, велича́ющыѧ.</p>
<p><red>И҆́нъ. І҆рмо́съ:</red></p>
<p><red>Т</red>ѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ᲂу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нїи велича́емъ.</p>
<p><red>П</red>а́че ви́димыхъ мꙋ́ченическое ча́ѧнїе, по́лно безсме́ртнагѡ наслажде́нїѧ: ви́дитсѧ си́хъ наде́жда полна̀ <anchor type="page" number="17"/> бл҃гоꙋха́нїѧ, и҆ ра́дости и҆ свѣ́тлости неизрече́нныѧ: тѣ́мже досто́йнѡ ᲂу҆блажа́ютсѧ.</p>
<p><red>С</red>вѣ́тъ бы́лъ є҆сѝ вторы́й, къ свѣ́тꙋ пе́рвомꙋ прибли́живсѧ, заре́ю є҆гѡ̀ просвѣща́емь и҆ воѡбража́емь, трѵ́фѡне мꙋ́дре, и҆ тогѡ̀ пода́тельными свѣтлостьмѝ сїѧ́ѧ: тѣ́мъ тѧ̀ всѝ ᲂу҆блажа́емъ.</p>
<p><red>Ꙗ҆</red>ви́лсѧ є҆сѝ неꙋжа́сенъ въ по́двизѣхъ, страстоте́рпче, ꙗ҆ви́лсѧ є҆сѝ и҆́стиннѡ тезоимени́тъ бжⷭ҇твеннѣй и҆ ст҃ѣ́й пи́щи, є҆ѧ́же ны́нѣ воспрїе́млѧ, и҆ ꙗ҆́снѡ наслажда́ѧсѧ, спасе́нїе чтꙋ́щымъ тѧ̀ на́мъ и҆спросѝ.</p>
<p><red>Бг҃оро́диченъ:</red></p>
<p><red>Оу҆</red>мертвѝ мꙋдрова́нїе, бг҃ороди́тельнице, пло́ти моеѧ̀, и҆ ѡ҆живѝ дꙋше́вное ᲂу҆мерщвле́нїе, дѣ́йствомъ и҆́стинныѧ жи́зни, и҆зъ тебє̀ ро́ждшїѧсѧ пло́тїю, за неизрече́нное бл҃гоꙋтро́бїе и҆ спасе́нїе пою́щихъ тѧ̀.</p>
<p><red>Свѣти́ленъ. Подо́бенъ:</red> <red>Д</red>х҃омъ во ст҃и́лищи:</p>
<p><red>П</red>и́щи наслажда́ѧсѧ пресла́вныѧ и҆ бжⷭ҇твенныѧ, а҆́гг҃лѡмъ є҆диножи́тель бы́лъ є҆сѝ, бл҃же́нне: гꙋ́си пасы́й въ лꙋзѣ́хъ, ѿ бг҃а прїѧ́лъ є҆сѝ бл҃года́ть и҆сцѣле́нїй, трѵ́фѡне великомч҃ниче, и҆сцѣлѧ́ти человѣ́чєскїѧ не́мѡщи и҆ недꙋ́ги.</p>
<p><red>Сла́ва, и҆ ны́нѣ, предпра́зднства:</red></p>
<p><red>Ѻ҆</red>троча̀ прине́сши всенепоро́чнаѧ ѻ҆трокови́ца во ст҃и́лище, соверши́ти ꙗ҆̀же по зако́нꙋ, и҆ сїѐ на рꙋ́ки ꙗ҆́кѡ прїѧ́тъ сѷмеѡ́нъ првⷣный, проти́вꙋ и҆зречѐ дв҃и́цѣ: се́й лежи́тъ на паде́нїе и҆ на воста́нїе мнѡ́гимъ, и҆ во зна́менїе въ мі́рѣ.</p>
<p><red>На стїхо́внѣ стїхи̑ры, предпра́зднства, гла́съ в҃. Поⷣ:</red> <red>Д</red>о́ме є҆ѵфра́ѳовъ:</p>
<p><red>С</red>кве́рны кромѣ̀, ꙳ хрⷭ҇то́съ ражда́етсѧ ѿ дв҃ы, ꙳ ꙗ҆́кѡ ѿ ѻ҆ц҃а̀ нетлѣ́ннѡ, ꙳ сн҃ъ пре́жде денни́цы, а҆да́ма и҆збавлѧ́ѧй.</p>
<p><red>Сті́хъ:</red> <red>Н</red>ы́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ ми́ромъ.</p>
<p><red>Д</red>вє́ри нбⷭ҇ныѧ, ѿве́рзитесѧ, ꙳ хрⷭ҇то́съ бо въ цр҃ковь, ꙳ ꙗ҆́кѡ млⷣнецъ, мт҃рїю дв҃ою ꙳ бг҃ꙋ и҆ ѻ҆ц҃ꙋ̀ прино́ситсѧ. <anchor type="page" number="18"/></p>
<p><red>Сті́хъ:</red> <red>С</red>вѣ́тъ во ѿкрове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.</p>
<p><red>В</red>оспрїимѝ, ѽ сѷмеѡ́не! ꙳ гдⷭ҇а сла́вы, ꙳ ꙗ҆́коже тѝ и҆звѣсти́сѧ ꙳ ѿ дх҃а ст҃а́гѡ: ꙳ се́ бо прїи́де.</p>
<p><red>Сла́ва, и҆ ны́нѣ, гла́съ то́йже. Самогла́сенъ:</red></p>
<p><red>З</red>ижди́тель нб҃сѐ и҆ землѝ на рꙋка́хъ ноша́шесѧ ст҃ы́мъ сѷмеѡ́номъ ста́рцемъ дне́сь. то́й бо дх҃омъ ст҃ы́мъ глаго́лаше: ны́нѣ свободи́хсѧ, ви́дѣхъ бо сп҃са моего̀.</p>
<p><red>На лїтꙋргі́и: Бл҃жє́нна ѿ канѡ́нѡвъ, предпра́зднства пѣ́снь г҃-ѧ, и҆ ст҃а́гѡ пѣ́снь ѕ҃-ѧ. Прокі́менъ, гла́съ з҃:</red> <red>В</red>озвесели́тсѧ пра́ведникъ ѡ҆ гдⷭ҇ѣ: <red>Сті́хъ:</red> <red>Оу҆</red>слы́ши, бж҃е, гла́съ мо́й: <red>А҆пⷭ҇толъ къ ри́млѧнѡмъ, зача́ло ч҃ѳ. А҆ллилꙋ́їа, гла́съ д҃:</red> <red>П</red>рвⷣникъ, ꙗ҆́кѡ фі́нїѯъ процвѣте́тъ: <red>Є҆ѵⷢ҇лїе лꙋкѝ, зача́ло н҃а, ѿ полꙋ̀. Прича́стенъ:</red> <red>В</red>ъ па́мѧть вѣ́чнꙋю:</p>
<p>[Зрѝ] <red>А҆́ще слꙋчи́тсѧ предпра́зднство срѣ́тенїѧ гдⷭ҇нѧ въ сꙋббѡ́тꙋ.</red></p>
<p><red>В</red>ъ пѧто́къ ве́чера, по стїхи́рахъ, Сла́ва, ст҃а́гѡ: И҆ ны́нѣ, бг҃оро́диченъ пе́рвый, настоѧ́щагѡ гла́са.</p>
<p><red>🕅</red> <red>А҆́ще ли прилꙋчи́тсѧ предпра́зднство срѣ́тенїѧ гдⷭ҇нѧ въ недѣ́лю пре́жде недѣ́ли мытарѧ̀ и҆ фарїсе́а:</red></p>
<p><red>В</red>ъ сꙋббѡ́тꙋ на ма́лѣй вече́рни стїхи̑ры воскрⷭ҇ны, и҆ бцⷣѣ, по ѻ҆бы́чаю: тропа́рь воскрⷭ҇нъ: Сла́ва, и҆ ны́нѣ, бг҃оро́диченъ є҆гѡ̀.</p>
<p><red>Н</red>а вели́цѣй вече́рни, на <red>Г</red>дⷭ҇и, воззва́хъ, стїхи̑ры воскрⷭ҇ны г҃, и҆ ꙾восто́ченъ꙾<footnote lang="cu">꙾А҆нато́лїевъ꙾</footnote> є҆ди́нъ, и҆ предпра́зднства г҃, и҆ мꙋ́ченика г҃. Сла́ва, ст҃а́гѡ: И҆ ны́нѣ, бг҃оро́диченъ настоѧ́щагѡ гла́са. <red>Н</red>а лїті́и стїхи̑ры хра́ма, та́же стїхи̑ры стїхѡ́вныѧ предпра́зднства вечє́рнїѧ. Сла́ва, предпра́зднства, и҆́же пи́санъ <red>Н</red>а <red>Г</red>дⷭ҇и, воззва́хъ: И҆ ны́нѣ, и҆́же пи́санъ на ᲂу҆́трени на стїхо́внѣ. <red>Н</red>а стїхо́внѣ стїхи̑ры воскрⷭ҇ны: Сла́ва, и҆ ны́нѣ, предпра́зднства. <red>Н</red>а благослове́нїи хлѣ́бѡвъ, тропа́рь, <red>Б</red>цⷣе дв҃о, два́жды: и҆ предпра́зднства, є҆ди́ножды: и҆ чте́нїе.</p>
<p><red>Н</red>а ᲂу҆́трени, на <red>Б</red>г҃ъ гдⷭ҇ь, тропа́рь воскрⷭ҇нъ два́жды: Сла́ва, ст҃а́гѡ: И҆ ны́нѣ, предпра́зднства. <red>П</red>о каѳі́смахъ сѣда́льны воскрⷭ҇ны и҆ бг҃орѡ́дичны и҆́хъ, и҆ чте́нїе во є҆ѵⷢ҇лїи. Посе́мъ пое́мъ непорѡ́чны, и҆ ѵ҆пакоѝ, и҆ чте́нїе. Степє́нна гла́са. Та́же прокі́менъ, и҆ <red>В</red>сѧ́кое <anchor type="page" number="19"/> дыха́нїе: и҆ є҆ѵⷢ҇лїе воскрⷭ҇но. Та́же, <red>В</red>оскрⷭ҇нїе хрⷭ҇то́во: и҆ ѱало́мъ н҃, и҆ стїхи́ра воскрⷭ҇на. <red>К</red>анѡ́нъ воскрⷭ҇нъ со і҆рмосо́мъ на д҃, и҆ бцⷣѣ на два̀: и҆ предпра́зднства на д҃, и҆ мꙋ́ченика на д҃. Катава́сїа пра́здника: <red>С</red>ꙋ́шꙋ глꙋбороди́тельнꙋю зе́млю: <red>П</red>о г҃-й пѣ́сни конда́къ и҆ і҆́косъ предпра́зднства, и҆ сѣда́ленъ ст҃а́гѡ: Сла́ва, и҆ ны́нѣ, предпра́зднства. <red>П</red>о ѕ҃-й пѣ́сни конда́къ и҆ і҆́косъ воскрⷭ҇нъ. <red>Н</red>а ѳ҃-й пѣ́сни пое́мъ: <red>Ч</red>естнѣ́йшꙋю: Свѣти́ленъ воскрⷭ҇нъ: Сла́ва, мч҃еника: И҆ ны́нѣ, предпра́зднства. <red>Н</red>а хвали́техъ стїхи̑ры воскрⷭ҇ны д҃, и҆ ꙾восто́ченъ꙾<footnote lang="cu">꙾А҆нато́лїевъ꙾</footnote> є҆ди́нъ: и҆ предпра́зднства г҃ стїхѡ́вныѧ, съ припѣ́вы и҆́хъ. Сла́ва, стїхи́ра є҆ѵⷢ҇льскаѧ: И҆ ны́нѣ, <red>П</red>ребл҃гослове́нна є҆сѝ: Славосло́вїе вели́кое. Тропа́рь воскрⷭ҇нъ, и҆ є҆ктєнїѝ, и҆ ѿпꙋ́стъ, и҆ ѡ҆глаше́нїе, и҆ ѻ҆бы́чное и҆схожде́нїе въ притво́ръ, и҆ ча́съ а҃-й. <red>Н</red>а а҃-мъ часѣ̀ тропа́рь воскрⷭ҇нъ. Сла́ва, предпра́зднства. И҆ ны́нѣ, Бг҃оро́диченъ часѡ́въ. По <red>Ѻ҆́</red>ч҃е на́шъ, конда́къ предпра́зднства: и҆ коне́чный ѿпꙋ́стъ.</p>
<p><red>Н</red>а г҃-мъ часѣ̀ тропа́рь воскрⷭ҇нъ. Сла́ва, мꙋ́ченика. И҆ ны́нѣ, бг҃оро́диченъ часѡ́въ. По <red>Ѻ҆́</red>ч҃е на́шъ, конда́къ воскрⷭ҇нъ. Та́коже и҆ на про́чихъ часѣ́хъ глаго́лемъ пре́жде тропа́рь воскрⷭ҇нъ: а҆ предпра́зднства, и҆ мꙋ́ченика, премѣнѧ́юще глаго́лемъ тропарѝ. Конда́къ же глаго́лемъ воскрⷭ҇нъ, и҆ предпра́зднства, премѣнѧ́юще. <red>На лїтꙋргі́и:</red> блажє́нна ѻ҆ктѡ́иха на д҃: и҆ предпра́зднства пѣ́снь г҃ на д҃: и҆ ст҃а́гѡ пѣ́снь ѕ҃ на д҃. <red>П</red>о вхо́дѣ тропа́рь воскрⷭ҇нъ, и҆ предпра́зднства: Та́же хра́ма ст҃а́гѡ, и҆ мꙋ́ченика. Конда́къ воскре́сенъ, и҆ хра́ма ст҃а́гѡ: Сла́ва, мꙋ́ченика: И҆ ны́нѣ, предпра́зднства. <red>П</red>рокі́менъ, А҆пⷭ҇толъ, А҆ллилꙋ́їа, и҆ Є҆ѵⷢ҇лїе, пре́жде недѣ́ли, пото́мъ ст҃а́гѡ.</p>
<p><red>🕅</red> <red>Подоба́етъ вѣ́дати: а҆́ще слꙋчи́тсѧ предпра́зднство срѣ́тенїѧ гдⷭ҇нѧ въ недѣ́лю фарїсе́овꙋ, и҆лѝ блꙋ́днагѡ, и҆лѝ мѧсопꙋ́стнꙋю:</red></p>
<p><red>В</red>ъ сꙋббѡ́тꙋ на ма́лѣй вече́рни стїхи̑ры, воскрⷭ҇ны, и҆ бцⷣы, по ѻ҆бы́чаю. <red>Н</red>а вели́цѣй вече́рни, стїхи̑ры воскрⷭ҇ны г҃: и҆ ꙾восто́ченъ꙾<footnote lang="cu">꙾А҆нато́лїевъ꙾</footnote> <anchor type="page" number="20"/> є҆ди́нъ: и҆ трїѡ́ди г҃: и҆ предпра́зднства г҃. <red>А҆́</red>ще ли недѣ́лѧ мѧсопꙋ́стнаѧ, стїхи̑ры воскрⷭ҇ны г҃: и҆ трїѡ́ди д҃: и҆ предпра́зднства г҃. Сла́ва, трїѡ́ди: И҆ ны́нѣ, бг҃оро́диченъ а҃-й гла́са. <red>Н</red>а лїті́и стїхи́ра хра́ма, и҆ предпра́зднства, стїхо́вна вече́рнѧѧ. Сла́ва, трїѡ́ди: И҆ ны́нѣ, предпра́зднства, стїхѡ́вны ᲂу҆́трєннїѧ. <red>Н</red>а стїхо́внѣ стїхи̑ры воскрⷭ҇ны: Сла́ва, трїѡ́ди: И҆ ны́нѣ, предпра́зднства. <red>Н</red>а благослове́нїе хлѣ́бѡвъ, тропа́рь, <red>Б</red>цⷣе дв҃о, два́жды: и҆ предпра́зднства и҆ є҆ди́ножды: и҆ <red>Б</red>ꙋ́ди и҆́мѧ гдⷭ҇не, три́жды: и҆ чте́нїе. [Зрѝ] <red>А҆</red> и҆дѣ́же нѣ́сть всено́щнагѡ бдѣ́нїѧ, по <red>Н</red>ы́нѣ ѿпꙋща́еши: тропа́рь воскрⷭ҇нъ. Сла́ва и҆ ны́нѣ, предпра́зднства. <red>Н</red>а повече́рїи, по <red>Д</red>осто́йнѣ и҆ по <red>Ѻ҆́</red>ч҃е на́шъ, конда́къ предпра́зднства. Сла́ва, и҆ ны́нѣ, конда́къ трїѡ́ди.</p>
<p><red>На ᲂу҆́трени:</red> на <red>Б</red>г҃ъ гдⷭ҇ь, тропа́рь воскре́сенъ два́жды. Сла́ва, и҆ ны́нѣ, предпра́зднства, и҆ про́чее и҆ до канѡ́на воскре́сно. <red>К</red>анѡ́нъ воскрⷭ҇нъ со і҆рмосо́мъ на д҃: и҆ бцⷣѣ на два̀: и҆ предпра́зднства на д҃: и҆ трїѡ́ди на д҃. Катава́сїа пра́здника. [Зрѝ] <red>А҆́ще ли недѣ́лѧ мѧсопꙋ́стнаѧ:</red> Канѡ́нъ воскрⷭ҇нъ на д҃: и҆ предпра́зднства на д҃: и҆ трїѡ́ди на ѕ҃. Катава́сїа трїѡ́ди. <red>П</red>о г҃-й пѣ́сни конда́къ и҆ і҆́косъ предпра́зднства, и҆ сѣда́ленъ трїѡ́ди два́жды. Сла́ва, и҆ ны́нѣ, предпра́зднства. <red>П</red>о ѕ҃-й пѣ́сни конда́къ и҆ і҆́косъ трїѡ́ди. <red>Н</red>а ѳ҃-й пѣ́сни пое́мъ, <red>Ч</red>естнѣ́йшꙋю: Свѣти́ленъ воскрⷭ҇нъ: Сла́ва, трїѡ́ди: И҆ ны́нѣ, предпра́зднства. <red>Н</red>а хвали́техъ стїхи̑ры воскрє́сны є҃, и҆ трїѡ́ди г҃, съ и҆ припѣ́вы и҆́хъ. [Зрѝ] <red>А҆́ще ли недѣ́лѧ мѧсопꙋ́стнаѧ:</red> И҆ пое́мъ стїхи̑ры воскрⷭ҇ны д҃: и҆ трїѡ́ди съ припѣ́вы и҆́хъ д҃. Сла́ва, трїѡ́ди: И҆ ны́нѣ, <red>П</red>реблагослове́нна є҆сѝ: Славосло́вїе вели́кое, тропа́рь воскрⷭ҇нъ, и҆ є҆ктєнїѝ, и҆ ѿпꙋ́стъ. Та́же, Сла́ва, и҆ ны́нѣ, стїхи́ра є҆ѵⷢ҇льскаѧ: и҆ ча́съ а҃-й, въ притво́рѣ. <red>Н</red>а часѣ́хъ тропа́рь воскрⷭ҇нъ: Сла́ва, предпра́зднства: И҆ ны́нѣ, бг҃оро́диченъ часѡ́въ. <red>П</red>о трист҃о́мъ конда́къ предпра́зднства, и҆ трїѡ́ди, премѣнѧ́юще глаго́лемъ.</p>
<p><red>Н</red>а лїтꙋргі́и бл҃жє́нна гла́са на д҃: и҆ трїѡ́ди пѣ́снь г҃, на д҃: и҆ предпра́зднства пѣ́снь ѕ҃, на д҃. <red>П</red>о вхо́дѣ тропа́рь воскре́сенъ, и҆ предпра́зднства: Сла́ва, конда́къ трїѡ́ди: И҆ ны́нѣ, предпра́зднства. <anchor type="page" number="21"/> Прокі́менъ гла́са. А҆пⷭ҇лъ, Є҆ѵⷢ҇лїе, и҆ прича́стенъ днѐ. <red>С</red>т҃а́гѡ же трѵ́фѡна слꙋ́жба пое́тсѧ, є҆гда̀ настоѧ́тель разсꙋ́дитъ.</p>
<p>[Зрѝ] <red>А҆́ще слꙋчи́тсѧ предпра́зднство срѣ́тенїѧ гдⷭ҇нѧ въ сꙋббѡ́тꙋ мѧсопꙋ́стнꙋю:</red></p>
<p><red>Т</red>огда̀ пое́мъ слꙋ́жбꙋ предпра́зднства срѣ́тенїѧ гдⷭ҇нѧ, пре́жде въ пѧто́къ тоѧ̀ недѣ́ли, со ст҃ы́ми кѵ́ромъ и҆ і҆ѡа́нномъ, и҆ трѵ́фѡномъ вкꙋ́пѣ. <red>Н</red>а Гдⷭ҇и, воззва́хъ, стїхи̑ры предпра́зднства г҃: и҆ безме́здникѡвъ г҃: Сла́ва, безме́здникѡвъ: И҆ ны́нѣ, предпра́зднства. <red>Н</red>а стїхо́внѣ стїхи̑ры предпра́зднства: Сла́ва, безме́здникѡвъ: И҆ ны́нѣ, предпра́зднства.</p>
<p><red>Н</red>а ᲂу҆́трени по каѳі́смахъ сѣда́льны предпра́зднства. <red>К</red>анѡ́нъ предпра́зднства со і҆рмосо́мъ на ѕ҃: и҆ ст҃ы́хъ два̀ канѡ́на на и҃: трѵ́фѡна же стїхи̑ры на хвали́техъ пое́мъ на д҃: Сла́ва, є҆мꙋ́же, пи́сана на Гдⷭ҇и, воззва́хъ: И҆ ны́нѣ, предпра́зднства. <red>Н</red>а стїхо́внѣ предпра́зднства, и҆ про́чее по ѻ҆бы́чаю. [Зрѝ] <red>С</red>лꙋ́жбꙋ же ᲂу҆ме́ршихъ пое́мъ на рѧдꙋ̀ по ѻ҆бы́чаю, въ сꙋббѡ́тꙋ мѧсопꙋ́стнꙋю, ꙗ҆́коже и҆ всегда̀.</p>
<p><red>🕅</red> <red>А҆́ще слꙋчи́тсѧ предпра́зднство срѣ́тенїѧ гдⷭ҇нѧ въ понедѣ́льникъ, и҆лѝ во вто́рникъ, и҆лѝ въ четверто́къ сы́рныѧ недѣ́ли.</red></p>
<p><red>Н</red>а <red>Г</red>дⷭ҇и, воззва́хъ, стїхи̑ры предпра́зднства г҃, и҆ ст҃а́гѡ г҃: Сла́ва, ст҃а́гѡ: И҆ ны́нѣ, предпра́зднства. <red>Н</red>а стїхо́внѣ трїѡ́ди самогла́сенъ два́жды, и҆ мꙋ́чениченъ: Сла́ва, и҆ ны́нѣ, предпра́зднства. <red>П</red>о трист҃о́мъ тропа́рь ст҃а́гѡ: Сла́ва, и҆ ны́нѣ, предпра́зднства. [Зрѝ] <red>Н</red>а повече́рїи по <red>Д</red>осто́йнѣ, конда́къ предпра́зднства.</p>
<p><red>Н</red>а ᲂу҆́трени, на <red>Б</red>г҃ъ гдⷭ҇ь, тропа́рь предпра́зднства два́жды: Сла́ва, ст҃а́гѡ: И҆ ны́нѣ, предпра́зднства. <red>П</red>о а҃-й каѳі́смѣ є҆ктенїа̀, и҆ сѣда́ленъ предпра́зднства. <red>П</red>о в҃-й каѳі́смѣ сѣда́ленъ трїѡ́ди безъ є҆ктенїѝ. <red>К</red>анѡ́нъ предпра́зднства со і҆рмосо́мъ на и҃: и҆ ст҃а́гѡ на д҃: <red>А҆</red> и҆дѣ́же приспѣ́етъ трипѣ́снецъ, и҆ пое́мъ канѡ́нъ предпра́зднства со і҆рмосо́мъ на д҃, и҆ ст҃а́гѡ г҃ стїха̀ на два̀, и҆ трїѡ́ди на и҃. Катава́сїа трїѡ́ди. <red>П</red>о г҃-й пѣ́сни конда́къ и҆ і҆́косъ и҆ сѣда́ленъ ст҃а́гѡ: <anchor type="page" number="22"/> Сла́ва, и҆ ны́нѣ предпра́зднства. <red>П</red>о ѕ҃-й пѣ́сни конда́къ и҆ і҆́косъ предпра́зднства. <red>П</red>о ѳ҃-й пѣ́сни свѣти́ленъ ст҃а́гѡ: Сла́ва и҆ ны́нѣ, предпра́зднства. <red>Н</red>а стїхо́внѣ трїѡ́ди самогла́сенъ два́жды, и҆ мꙋ́чениченъ: Сла́ва, и҆ ны́нѣ, предпра́зднства. По <red>Б</red>л҃го є҆́сть, и҆ по трист҃о́мъ тропа́рь ст҃а́гѡ: Сла́ва, и҆ ны́нѣ, предпра́зднства. На часѣ́хъ тропа́рь предпра́зднства: Сла́ва, ст҃а́гѡ: И҆ ны́нѣ, бг҃оро́диченъ часѡ́въ. <red>П</red>о трист҃о́мъ конда́къ глаго́лемъ предпра́зднства, непремѣ́ннѡ.</p>
<p><red>Н</red>а лїтꙋргі́и блажє́нна ѿ канѡ́на предпра́зднства, пѣ́снь г҃: и҆ ст҃а́гѡ ѕ҃-ѧ. <red>П</red>о вхо́дѣ тропа́рь предпра́зднства, и҆ хра́ма ст҃а́гѡ, и҆ ст҃а́гѡ, та́же конда́къ хра́ма ст҃а́гѡ: Сла́ва, ст҃а́гѡ: И҆ ны́нѣ, предпра́зднства. Прокі́менъ, А҆пⷭ҇лъ, Є҆ѵⷢ҇лїе, и҆ прича́стенъ днѐ, и҆ ст҃а́гѡ.</p>
<p><red>🕅</red> <red>Подоба́етъ вѣ́дати: а҆́ще слꙋчи́тсѧ предпра́зднство срѣ́тенїѧ гдⷭ҇нѧ въ сре́дꙋ, и҆лѝ въ пѧто́къ сыропꙋ́стныѧ недѣ́ли.</red></p>
<p><red>В</red>о вто́рникъ ве́чера, на <red>Г</red>дⷭ҇и, воззва́хъ, стїхи̑ры предпра́зднства г҃, и҆ ст҃а́гѡ г҃: Сла́ва, ст҃а́гѡ: И҆ ны́нѣ, предпра́зднства. <red>Н</red>а стїхо́внѣ самогла́сенъ трїѡ́ди два́жды, и҆ мꙋ́чениченъ съ припѣ́вы ѻ҆бы́чными: Сла́ва, и҆ ны́нѣ, предпра́зднства: <red>П</red>о трист҃о́мъ тропа́рь ст҃а́гѡ: Сла́ва, и҆ ны́нѣ, предпра́зднства. Є҆ктенїа̀, и҆ покло́ны г҃ вели̑кїѧ, и҆ ѿпꙋ́стъ. <red>П</red>овече́рїе же пое́мъ вели́кое, ѿ <red>В</red>негда̀ призва́ти мѝ: на не́мже пое́мъ трипѣ́снецъ ᲂу҆́треннїй трїѡ́ди пе́рвый. по <red>Д</red>осто́йнѣ и҆ по трист҃о́мъ конда́къ предпра́зднства, и҆ г҃ покло́ны вели̑кїѧ, и҆ моли́тва, и҆ ѻ҆бы́чный ѿпꙋ́стъ.</p>
<p><red>Н</red>а ᲂу҆́трени, на Бг҃ъ гдⷭ҇ь, тропа́рь предпра́зднства два́жды: Сла́ва, ст҃а́гѡ: И҆ ны́нѣ, предпра́зднства. <red>П</red>о а҃-й каѳі́смѣ сѣда́ленъ предпра́зднства. <red>П</red>о в҃-й каѳі́смѣ сѣда́ленъ трїѡ́ди два́жды: Сла́ва, и҆ ны́нѣ, крⷭ҇тобг҃оро́диченъ, безъ є҆ктенїѝ. <red>К</red>анѡ́нъ предпра́зднства со і҆рмосо́мъ на ѕ҃: и҆ ст҃а́гѡ на д҃: и҆ трїѡ́ди на д҃. [Зрѝ] <red>Є҆</red>гда́ же прїи́детъ трипѣ́снецъ, и҆ пое́мъ канѡ́нъ предпра́зднства со і҆рмосо́мъ на д҃: и҆ ст҃а́гѡ г҃ стїха̀ на два̀: и҆ трїѡ́ди на и҃, настоѧ́щагѡ канѡ́на рѧдова́ѧ пѣ́снь на д҃: и҆ втора́гѡ трипѣ́снца на д҃. <red>П</red>е́рвый же трипѣ́снецъ предпѣ́тъ на повече́рїи. <red>П</red>о г҃-й пѣ́сни, конда́къ ст҃а́гѡ, <anchor type="page" number="23"/> и҆ сѣда́ленъ є҆гѡ̀: Сла́ва, и҆ ны́нѣ, предпра́зднства. <red>П</red>о ѕ҃-й пѣ́сни конда́къ предпра́зднства и҆ і҆́косъ. <red>П</red>о ѳ҃-й пѣ́сни, свѣти́ленъ ст҃а́гѡ. Сла́ва, и҆ ны́нѣ, предпра́зднства. <red>Н</red>а стїхо́внѣ трїѡ́ди самогла́сенъ два́жды, и҆ мꙋ́чениченъ. Сла́ва, и҆ ны́нѣ, предпра́зднства: є҆ктенїа̀, и҆ покло́ны г҃ вели̑кїѧ, без̾ ѿпꙋ́ста, и҆ ча́съ а҃. <red>Н</red>а а҃-мъ часѣ̀ тропа́рь предпра́зднства. Сла́ва, ст҃а́гѡ: И҆ ны́нѣ, бг҃оро́диченъ часѡ́въ: и҆ про́чее всѐ по ѻ҆бы́чаю, и҆ по ко́емждо часѣ̀ твори́мъ покло́ны г҃ вели̑кїѧ. <red>Н</red>а ѕ҃-мъ часѣ̀ тропа́рь ѻ҆бы́чный, и҆ чте́нїе днѐ. Вече́рнѧ же пра́здника быва́етъ во своѐ вре́мѧ. <red>С</red>и́це пое́мъ слꙋ́жбꙋ предпра́зднства, а҆́ще слꙋчи́тсѧ и҆ въ пѧто́къ, ве́черъ и҆ ᲂу҆́трѡ неизмѣ́ннѡ. <red>Н</red>а повече́рїи трипѣ́снецъ ᲂу҆́треннїй пе́рвый, гла́са ѕ҃-гѡ.</p>
<p>[Зрѝ] <red>А҆́ще слꙋчи́тсѧ предпра́зднство срѣ́тенїѧ гдⷭ҇нѧ въ сꙋббѡ́тꙋ сыропꙋ́стнꙋю.</red></p>
<p><red>В</red>е́черъ каѳі́сма рѧдова́ѧ. На <red>Г</red>дⷭ҇и, воззва́хъ, стїхи̑ры на ѕ҃: предпра́зднства г҃: и҆ ѻ҆тцє́въ трїѡ́ди г҃. Сла́ва, ѻ҆тцє́въ: И҆ ны́нѣ, бг҃оро́диченъ а҃-й, гла́са. <red>В</red>хо́дъ, прокі́менъ днѐ, и҆ чте́нїе трїѡ́ди, и҆ прокі́менъ: <red>Д</red>а ᲂу҆пова́етъ і҆и҃ль на гдⷭ҇а. <red>Н</red>а стїхо́внѣ трїѡ́ди Самогла́сенъ два́жды, и҆ мꙋ́чениченъ. Сла́ва, ѻ҆тцє́въ: И҆ ны́нѣ, предпра́зднства. По <red>Н</red>ы́нѣ ѿпꙋща́еши, и҆ по трист҃о́мъ тропа́рь ѻ҆тцє́въ: Сла́ва, и҆ ны́нѣ, предпра́зднства, є҆ктенїа̀, и҆ ѿпꙋ́стъ. [Зрѝ] <red>Н</red>а повече́рїи по Досто́йнѣ, и҆ по трист҃о́мъ конда́къ ѻ҆тцє́въ: Сла́ва, и҆ ны́нѣ, предпра́зднства.</p>
<p><red>Н</red>а ᲂу҆́трени, на <red>Б</red>г҃ъ гдⷭ҇ь, тропа́рь предпра́зднства, два́жды: Сла́ва, ѻ҆тцє́въ: И҆ ны́нѣ, предпра́зднства. <red>П</red>о каѳі́смахъ сѣда́льны ѻ҆́ба ѻ҆тцє́въ: И҆ ны́нѣ, предпра́зднства. <red>К</red>анѡ́нъ предпра́зднства, со і҆рмосо́мъ на ѕ҃, і҆рмо́съ по два́жды, и҆ ѻ҆тцє́въ на и҃. <red>К</red>атава́сїа, і҆рмо́съ трїѡ́ди: вторы́ѧ же пѣ́сни і҆рмо́съ трїѡ́ди пое́мъ є҆ди́ножды: послѣди́ же покрыва́емъ тѣ́мже і҆рмосо́мъ. <red>П</red>о г҃-й пѣ́сни, конда́къ и҆ і҆́косъ предпра́зднства, и҆ сѣда́ленъ ѻ҆тцє́въ: Сла́ва, и҆ ны́нѣ, предпра́зднства. <red>П</red>о ѕ҃-й пѣ́сни, конда́къ и҆ і҆́косъ ѻ҆тцє́въ. Свѣти́ленъ ѻ҆тцє́въ: Сла́ва, и҆ ны́нѣ, предпра́зднства. <red>Н</red>а хвали́техъ <anchor type="page" number="24"/> стїхи̑ры ѻ҆тцє́въ, на д҃: Сла́ва, ѻ҆тцє́въ: И҆ ны́нѣ, предпра́зднства. Славосло́вїе вели́кое, и҆ про́чее ᲂу҆́трени. <red>Н</red>а часѣ́хъ тропа́рь предпра́зднства: Сла́ва, ѻ҆тцє́въ: И҆ ны́нѣ, бг҃оро́диченъ часѡ́въ. Кондаки́ же предпра́зднства, и҆ ѻ҆тцє́въ, глаго́лемъ премѣнѧ́юще.</p>
<p><red>Н</red>а лїтꙋргі́и, блажє́нна предпра́зднства пѣ́снь г҃, на д҃, и҆ ѻ҆тцє́въ, пѣ́снь ѕ҃, на д҃. <red>П</red>о вхо́дѣ тропа́рь предпра́зднства, и҆ ѻ҆тцє́въ: Сла́ва, конда́къ ѻ҆тцє́въ: И҆ ны́нѣ, предпра́зднства: и҆ про́чаѧ всѧ̀ слꙋ́жба днѐ и҆ ѻ҆тцє́въ. [Зрѝ] <red>М</red>ꙋ́ченика же трѵ́фѡна слꙋ́жба пое́тсѧ на повече́рїи: и҆лѝ є҆гда̀ настоѧ́тель разсꙋ́дитъ.</p>
<footer/>
</document>
