<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="414"/>
<p><red>Мѣ́сѧца тогѡ́же въ к҃ѳ-й де́нь.</red></p>
<p><red>Прпⷣбнагѡ ѻ҆ц҃а̀ на́шегѡ и҆ и҆сповѣ́дника кассїа́на ри́млѧнина.</red></p>
<p><red>Є҆гда̀ и҆́мать феѵрꙋа́рїй мѣ́сѧцъ дне́й к҃и, тогда̀ слꙋ́жба ст҃а́гѡ кассїа́на пое́тсѧ на повече́рїи.</red></p>
<p><red>А҆́ще же є҆́сть ві́сектъ, стїхи̑ры, гла́съ ѕ҃. Подо́бенъ:</red> <red>В</red>сѐ ѿло́жше:</p>
<p><red>М</red>ꙋ́дрѣ проразꙋмѣ́лъ є҆сѝ ꙳ текꙋ́щꙋю пре́лесть, ѻ҆́ч҃е пресла́вне: ꙳ и҆ сїю̀ тре́бꙋющымъ и҆мѣ́ти возбрани́лъ є҆сѝ, ꙳ ника́кѡ пребыва́ющꙋю, ꙳ по и҆схожде́нїи ѿсю́дꙋ ко гдⷭ҇ꙋ: ꙳ мимотекꙋ́щее сїѐ ꙳ и҆ вре́менное житїѐ, и҆ ᲂу҆строе́нїе. ꙳ Тѣ́мже и҆ къ лꙋ́чшей жи́зни преста́вилсѧ є҆сѝ ꙳, ꙗ҆́кѡ смотри́тель и҆ мꙋ́дръ,  ꙳ житїе́мъ и҆ дѣ́ломъ, кассїа́не, ꙳ хрⷭ҇тꙋ̀ ᲂу҆годи́въ.</p>
<p><red>К</red>рⷭ҇тъ ѿ младе́нства взе́мъ, ꙳ и҆ стезе́ю, ѻ҆́ч҃е, жесто́кою ꙳ и҆ тѣ́сною ше́ствовалъ є҆сѝ спѣ́шнѡ, ꙳ и҆ честно́ю па́че, ꙳ повинꙋ́ѧсѧ, сла́вне, ꙳ велѣ́нїємъ призва́вшагѡ. ꙳ Тѣ́мже сꙋгꙋ́бо ѡ҆брѣ́лъ є҆сѝ ꙳ трꙋдѡ́въ воздаѧ́нїе, ꙳ и҆ досто́йнꙋ мздꙋ̀, ꙳ нбⷭ҇ное црⷭ҇твїе хрⷭ҇то́во, ꙳ и҆ со всѣ́ми ст҃ы́ми ликова́нїе ꙳ во свѣ́тѣ, кассїа́не. ꙳ съ ни́миже непреста́ннѡ молѝ ꙳ ѡ҆ дꙋша́хъ на́шихъ.</p>
<p><red>Ч</red>ꙋдесѐ ве́щь ꙳ всѧ́кїѧ є҆́сть добродѣ́тели, бг҃омꙋ́дре, ꙳ съ не́юже и҆ въ пло́ти на землѝ пе́рвѣе, ꙳ смотрѧ́ѧ молчѧ̀, прпⷣбне, ꙳ и҆ глаго́лѧ по́слѣжде ꙳ и҆ словесы̀ и҆ вещмѝ, ꙳ смире́нъ и҆ кро́токъ неѕло́бивъ, ꙳ и҆ вельмѝ бл҃гогла́сникъ прⷪ҇ро́ческїй: ꙳ мно́жае же ны́нѣ па́че, ꙳ є҆гда̀ къ бг҃ꙋ восте́къ ᲂу҆диви́лсѧ є҆сѝ, ꙳ и҆ прїѧ́лъ бл҃года́ть и҆сцѣле́нїй.</p>
<p><red>Сла́ва, и҆ ны́нѣ, бг҃оро́диченъ, подо́бенъ то́йже:</red></p>
<p><red>Н</red>ра́вомъ ѕлы́мъ поползо́хсѧ, ꙳ и҆ порабоще́нъ ле́стїю <anchor type="page" number="415"/> лꙋка́вною, ꙳ бг҃оневѣ́стнаѧ, къ пречꙋ́дномꙋ твоемꙋ̀ милосе́рдїю, ꙳ и҆ те́пломꙋ застꙋпле́нїю,  ꙳ прест҃а́ѧ ѻ҆трокови́це, ꙳ прибѣга́ю ѻ҆каѧ́нный: ꙳ сою̑зъ мѧ̀ и҆зба́ви напа́стей и҆ печа́лей, ꙳ и҆ спаси́ мѧ, пренепоро́чнаѧ, ꙳ бѣсо́вскихъ прилѡ́гъ, ꙳ да прославлѧ́ю тѧ̀ ꙳ и҆ любо́вїю пою̀, и҆ покланѧ́юсѧ, ꙳ и҆ велича́ю тѧ̀, влⷣчце, приснобл҃же́ннꙋю.</p>
<p><red>Крⷭ҇тобогоро́диченъ, подо́бенъ то́йже:</red></p>
<p><red>Ѻ҆</red>рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ про́йде, пречⷭ҇таѧ влⷣчце, ꙳ є҆гда̀ ᲂу҆зрѣ́ла є҆сѝ и҆зъ тебє̀ возсїѧ́вшаго ꙳ неизрече́ннымъ сло́вомъ, ꙳ ѿ беззако́нныхъ, ꙗ҆́кѡ ѡ҆сꙋжде́на ꙳ возноси́ма на крⷭ҇тъ, ꙳ ѻ҆́цтомъ и҆ же́лчїю напаѧ́емаго, ꙳ рє́бра же пробода́єма  ꙳, и҆ рꙋ́цѣ и҆ но́зѣ пригвожда́ємы, ꙳ и҆ рыда́ющи восклица́ла є҆сѝ, мт҃рски вопїю́щи: ꙳ что̀ сїѐ, ча́до сладча́йшее, ꙳ но́вое та́инство;</p>
<p><red>Канѡ́нъ,</red></p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>В</red>о глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеѕло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.</p>
<p><red>В</red>ѣнча́въ бжⷭ҇твенными добродѣ́тельми, прпⷣбне, житїѐ твоѐ, кассїа́не, къ бг҃ꙋ ѿше́лъ є҆сѝ: ѿ негѡ́же на́мъ просѝ и҆збавле́нїѧ прегрѣше́нїй, мо́лимсѧ, соверша́ющымъ вѣ́рою ст҃о́е твоѐ преставле́нїе.</p>
<p><red>В</red>сеѻбра́знымъ манове́нїемъ къ бг҃ꙋ всѣ́хъ, достосла́вне, ѿ стра́стныхъ помышле́нїй ᲂу҆клони́лсѧ є҆сѝ, и҆ свѣ́тъ бы́лъ є҆сѝ, прича̑стїи невеще́ственными ѡ҆божа́емь, препросла́вленнаго гдⷭ҇а поѧ̀, тѧ̀ просла́вльшаго.</p>
<p><red>В</red>ра́чь бы́лъ є҆сѝ дꙋша́мъ, бжⷭ҇твенными твои́ми ᲂу҆чє́нїи, кассїа́не, ᲂу҆правлѧ́ѧ мꙋдрова̑нїѧ мона́шествꙋющихъ <anchor type="page" number="416"/> бл҃года́тїю, и҆ къ жи́зни вѣ́чнѣй наста́вилъ є҆сѝ: сегѡ̀ ра́ди тѧ̀ всѝ любо́вїю почита́емъ.</p>
<p><red>Бг҃оро́диченъ:</red></p>
<p><red>В</red>о чре́вѣ носи́вшꙋю, чⷭ҇таѧ, всѝ вѣ́мы: бг҃а бо въ пло́ть ме́ртвеннꙋю ѡ҆бле́кшасѧ па́че ᲂу҆ма̀ родила̀ є҆сѝ, просвѣти́вшаго прпⷣбныхъ сосло́вїе, препросла́вленнаго гдⷭ҇а, сла́внѡ бо просла́висѧ.</p>
<p><red>Пѣ́снь г҃. І҆рмо́съ:</red></p>
<p><red>П</red>роцвѣла̀ є҆́сть пꙋсты́нѧ ꙗ҆́кѡ крі́нъ, гдⷭ҇и, ꙗ҆зы́ческаѧ неплодѧ́щаѧ це́рковь, прише́ствїемъ твои́мъ, въ не́йже ᲂу҆тверди́сѧ моѐ се́рдце.</p>
<p><red>Ѕ</red>вѣздꙋ́ тѧ на высотѣ̀ цр҃ко́внѣй возсїѧ́вшꙋю, просвѣще́нїе показа̀ сꙋ́щымъ во тмѣ̀ хрⷭ҇то́съ, всехва́льне, по́стникѡвъ ᲂу҆краше́нїе, прпⷣбне.</p>
<p><red>К</red>рⷭ҇тꙋ̀ приѡбщи́вшемꙋсѧ, и҆ мі́ръ просвѣ́щшемꙋ, кассїа́не, подо́бѧсѧ, распѧ́лсѧ є҆сѝ мїрски̑мъ страстє́мъ, кова̑рствїѧ бѣсѡ́въ побѣди́въ.</p>
<p><red>М</red>ꙋ́дрости и҆спо́лнисѧ твоѐ се́рдце, премꙋ́дре, ᲂу҆че́нїѧ бе́зднꙋ ст҃ы́мъ и҆сточѝ дх҃омъ, мона́хѡвъ стада̀ напаѧ́ющꙋ.</p>
<p><red>Бг҃оро́диченъ:</red></p>
<p><red>И҆</red>сцѣлѝ, всенепоро́чнаѧ, дꙋ́шꙋ мою̀, молю́сѧ, и҆знемо́гшꙋю страстьмѝ и҆ всѧ́кими настоѧ̑нїи ѕлѣ́йшихъ де́мѡнѡвъ. бжⷭ҇твеннымъ хода́тайствомъ твои́мъ.</p>
<p><red>Сѣда́ленъ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>П</red>реподо́бенъ бы́въ, бг҃ꙋ возложи́лсѧ є҆сѝ, и҆ просвѣ́щсѧ до́брыми ви́ды, кассїа́не, ꙗ҆́кѡ со́лнце ѡ҆блиста́лъ є҆сѝ сїѧ́нїемъ бжⷭ҇твенныхъ твои́хъ ᲂу҆че́нїй, сердца̀ всѣ́хъ чтꙋ́щихъ тѧ̀ всегда̀ просвѣща́ѧ: но прилѣ́жнѡ молѝ хрⷭ҇та̀, ѡ҆ и҆̀же любо́вїю те́плѣ восхвалѧ́ющихъ тѧ̀.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Г</red>рѣхолюби́въ сы́й, молю́ тѧ безгрѣ́шнаго бг҃а ро́ждшꙋю, <anchor type="page" number="417"/> взе́млющаго грѣхѝ мі́ра, пречⷭ҇таѧ, многогрѣ́шнꙋю дꙋ́шꙋ мою̀ ᲂу҆ще́дрити, и҆ грѣхѝ моѧ̑ мнѡ́гїѧ ѡ҆чи́стити: грѣ́шныхъ бо ты̀ є҆сѝ ѡ҆чище́нїе и҆ спасе́нїе вѣ́рныхъ, и҆ застꙋпле́нїе.</p>
<p><red>Крⷭ҇тобогоро́диченъ:</red></p>
<p><red>И҆́</red>же во́лею на́съ ра́ди распе́ншагосѧ на дре́вѣ а҆́гница зрѧ́щи, рыда́ющи глаго́лаше слезѧ́щи: что́ ти безблагода́тный є҆вре́йскїй собо́ръ воздадѐ, и҆́же мно́гихъ, и҆ вели́кихъ, сн҃е мо́й, дарѡ́въ наслажде́йсѧ; но воспѣва́ю твоѐ, бж҃е мо́й, долготерпѣ́нїе.</p>
<p><red>Пѣ́снь д҃. І҆рмо́съ:</red></p>
<p><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.</p>
<p><red>П</red>о́двиги твои́ми плотска̑ѧ покори́лъ є҆сѝ и҆гра̑нїѧ дꙋ́хꙋ, прпⷣбне: и҆ свѧще́нными ᲂу҆чє́нїи твои́ми всѧ̑ ѡ҆бнажи́лъ є҆сѝ кова̑рствїѧ льсти́вагѡ и҆ ловлє́нїѧ.</p>
<p><red>Оу҆</red>мерщвлѧ́емь во́лею ѿ мїрскі́ѧ ме́ртвости, бꙋ́дꙋщїѧ жи́зни наслѣ́дїе прїѧ́лъ є҆сѝ, кассїа́не пресла́вне: зако́ны же написа́лъ є҆сѝ мона́хѡвъ въ наставле́нїе и҆ соверше́нїе.</p>
<p><red>В</red>сели́сѧ въ дꙋ́шꙋ твою̀ бл҃года́ть дх҃а, и҆ всѣ́хъ вы́шша плотски́хъ мꙋдрова́нїй тѧ̀ показа̀, пребога́те, и҆ льсти́вагѡ сѣте́й ꙗ҆вле́ннѡ.</p>
<p><red>Бг҃оро́диченъ:</red></p>
<p><red>Б</red>езлѣ́тнаго, въ лѣ́то бы́вша, родила̀ є҆сѝ неизрече́ннѡ, всенепоро́чнаѧ, прпⷣбныѧ просвѣти́вшаго, вѣ́рою пожи́вшыѧ, и҆ ѕлонача́льнаго ѕмі́ѧ смири́вшаго.</p>
<p><red>Пѣ́снь є҃. І҆рмо́съ:</red></p>
<p><red>Х</red>ода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнїѧ приведе́нїе и҆́мамы.</p>
<p><red>В</red>осхи́тилсѧ є҆сѝ, твои́ми добродѣ́тельми, бг҃опрїѧ́тне, <anchor type="page" number="418"/> носи́мь: и҆ ра́дꙋѧсѧ, дости́глъ є҆сѝ къ нбⷭ҇нымъ селе́нїємъ, трꙋдѡ́въ по́чєсти досто́йнѡ прїе́млѧ.</p>
<p><red>Оу҆</red>мо́мъ чи́стымъ ты̀ взира́ѧ добро́тꙋ хрⷭ҇то́вꙋ, стоѧ́лъ є҆сѝ непрекло́ненъ въ нощѝ и҆ во днѝ, пресла́вне, бжⷭ҇твєннаѧ ꙗ҆влє́нїѧ ѿтꙋ́дꙋ прїе́млѧ.</p>
<p><red>С</red>ле́зъ течє́нїи, бг҃оно́се ѻ҆́ч҃е, напаѧ́емь, ꙗ҆́кѡ дре́во высоковѣ́твенно прине́слъ є҆сѝ плоды̀ и҆справле́нїѧ, веселѧ́щаѧ всѣ́хъ бжⷭ҇твеннѡ помышлє́нїѧ.</p>
<p><red>Бг҃оро́диченъ:</red></p>
<p><red>И҆</red>зъ тебє̀ жи́знь па́че ᲂу҆ма̀ возсїѧ́вши, дв҃о, врага̀ ᲂу҆мертвѝ, всѧ̑ ны̀ ᲂу҆мертви́вшаго, и҆ ѡ҆живѝ мі́ръ непреста́ннѡ воспѣва́ющїй тѧ̀.</p>
<p><red>Пѣ́снь ѕ҃. І҆рмо́съ:</red></p>
<p><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ, ѿ тлѝ, бж҃е, мѧ̀ возведѝ.</p>
<p><red>П</red>ꙋте́мъ тѣ́снымъ, ѻ҆́ч҃е, ше́ствовалъ є҆сѝ, всѣ̑мъ же словесы̀ твои́ми се́й показа́лъ є҆сѝ, и҆́мже до́брѣ ходѧ́щїи, въ ра́йскꙋю широтꙋ̀ вводи́ми быва́ютъ.</p>
<p><red>Ж</red>и́знь твоѧ̀ преподо́бна бы́сть и҆ кончи́на блаже́нна, и҆ честна̀, кассїа́не ѻ҆́ч҃е на́шъ, ст҃ы́хъ а҆́гг҃лѡвъ собесѣ́дниче.</p>
<p><red>Д</red>рема́нїе ᲂу҆ны́нїѧ ѿве́рглъ є҆сѝ, и҆ пребдѣва́ѧ въ видѣ́нїихъ и҆ дѣѧ́нїихъ, а҆́гг҃льски пожи́лъ є҆сѝ на землѝ, бг҃оно́се всебл҃же́нне.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ добрꙋ̀, ꙗ҆́кѡ краснꙋ̀ возлюби́въ тѧ̀, добротворѧ́й і҆и҃съ, всенепоро́чнаѧ, и҆зъ тебє̀ пло́тїю ражда́етсѧ, и҆ ѡ҆божа́етъ мѧ̀ за милосе́рдїе безмѣ́рное.</p>
<p><red>Пѣ́снь з҃. І҆рмо́съ:</red></p>
<p><red>Б</red>г҃опроти́вное велѣ́нїе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й бл҃гослове́нъ и҆ препросла́вленъ. <anchor type="page" number="419"/></p>
<p><red>В</red>сегда̀ воззрѣ́ньми свѣтлѣ́йшими, бг҃омꙋ́дре, ѡ҆божа́емь, свѣти́льникъ ꙗ҆ви́лсѧ є҆сѝ незаходи́мь: ѿню́дꙋже ѡ҆блиста́лъ є҆сѝ сло́во спаси́тельное, всѣ́хъ на́съ ра́зꙋмы просвѣща́ющее восхвалѧ́ющихъ тѧ̀.</p>
<p><red>Ѧ҆</red>зы́къ тво́й дх҃омъ ѡ҆бощре́нъ, ꙗ҆́вѣ начерта́вшїй зако́нъ спаси́теленъ, и҆ ѻ҆́бразы и҆зложѝ, и҆́миже ᲂу҆правлѧ́ютсѧ всѧ̑, всебл҃же́нне, при́снѡ мона́шествꙋющихъ стада̀ ра́дꙋющесѧ.</p>
<p><red>Р</red>а́зꙋмы, прпⷣбне, спаси́тєльныѧ и҆ глаго́лы, невѣ́дѣнїе серде́чное ѿгонѧ́ющыѧ, бога́тнѡ и҆сточи́лъ є҆сѝ, ѻ҆́ч҃е бг҃омꙋ́дре. тѣ́мже тѧ̀ почита́емъ вѣ́рнѡ, всест҃ꙋ́ю соверша́юще па́мѧть твою̀.</p>
<p><red>Бг҃оро́диченъ:</red></p>
<p><red>Ч</red>ерто́гъ была̀ є҆сѝ бжⷭ҇твенныѧ сла́вы, и҆ прⷭ҇то́лъ ѻ҆гнезра́ченъ, на не́мже почѝ сло́во воплоще́нное за кра́йнюю бл҃госты́ню: того̀ ᲂу҆́бѡ молѝ, чⷭ҇таѧ, ᲂу҆ще́дрити и҆ поми́ловати ны̀.</p>
<p><red>Пѣ́снь и҃. І҆рмо́съ:</red></p>
<p><red>П</red>е́щь и҆ногда̀ ѻ҆́гненнаѧ въ вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>С</red>їѧ́ѧ ꙗ҆́коже ѕвѣзда̀, сло́вомъ и҆ житїе́мъ, кассїа́не, просвѣща́еши всѧ̑ земны̑ѧ концы̀, невѣ́дѣнїѧ и҆з̾има́ѧ мглы̀, и҆ пѣ́ти повелѣва́ѧ всегда̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>З</red>аше́лъ є҆сѝ, ᲂу҆́меръ ꙗ҆́кѡ со́лнце, пребл҃же́нне, ꙗ҆́кѡ зарю́ же ѡ҆ста́вилъ є҆сѝ незаходи̑ма словеса̀ твоѧ̑, просвѣща̑ющаѧ дꙋ́шы на́шѧ, вѣ́рою ст҃ꙋ́ю твою̀, прпⷣбне, соверша́ющихъ па́мѧть.</p>
<p><red>Д</red>обро́ты мы́сленныѧ неизрече́ннѡ наслажда́ешисѧ, ѡ҆ста́вль тлѣ́нное тѣ́ло, и҆ ви́дѣти сподо́билсѧ є҆сѝ, ꙗ҆̀же ви́дѧтъ, <anchor type="page" number="420"/> сла́вне, а҆́гг҃льскаѧ вѡ́инства пою́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>Ꙗ҆</red>ви́ласѧ є҆сѝ нб҃съ ши́рши, дв҃о, є҆гѡ́же бо та̑ѧ не вмѣсти́ша, несказа́ннѡ вмѣсти́вши и҆ ро́ждши па́че смы́сла, сꙋгꙋ́ба сꙋ́ща є҆стество́мъ, є҆ди́нꙋ же и҆мꙋ́ща бг҃олѣ́пнѡ ѵ҆поста́сь.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>езнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. тѣ́мъ всепѣ́тꙋю бцⷣꙋ велича́емъ.</p>
<p><red>К</red>рѣ́пость тебѣ̀ дарова́сѧ ѿ бг҃а и҆ си́ла, нача̑ла ѿгони́ти мїроде́ржца: тѣ́мже до́блествовавъ вельмѝ, ꙗ҆́кѡ вои́стиннꙋ, ѻ҆́ч҃е бг҃омꙋ́дре, ликѡ́мъ счи́слилсѧ є҆сѝ преподо́бныхъ, ра́дꙋѧсѧ.</p>
<p><red>Ꙗ҆́</red>кѡ шипо́къ сладково́ненъ, на́съ бл҃гоꙋха́ютъ бг҃одꙋхновє́ннаѧ словеса̀, бжⷭ҇твеннагѡ ѧ҆зы́ка твоегѡ̀: ты́ бо бл҃гоꙋха́нїе бы́лъ є҆сѝ, на́съ ра́ди и҆злїѧ́вшагѡсѧ за милосе́рдїе, и҆ въ пло́ть ѡ҆бле́кшасѧ, бг҃оно́се всече́стне.</p>
<p><red>П</red>а́мѧть твоѧ̀ дне́сь преподо́бнѡ возсїѧ́вши, ѡ҆зарѧ́етъ сердца̀ восхвалѧ́ющихъ твоѐ а҆́гг҃льское житїѐ, кассїа́не, въ не́йже мо́лимсѧ, согрѣше́нїй проще́нїе дарова́ти всѣ̑мъ, помоли́сѧ.</p>
<p><red>Бг҃оро́диченъ:</red></p>
<p><red>Г</red>ла́съ тѝ прино́симъ гаврїи́ловъ, взыва́юще: ра́дꙋйсѧ, трапе́зо, бжⷭ҇твенный хлѣ́бъ носи́вшаѧ: ра́дꙋйсѧ, непроходи́маѧ две́ре: ра́дꙋйсѧ, ра́досте всѣ́хъ спаса́емыхъ, прпⷣбныхъ похвало̀, бцⷣе приснодв҃о.</p>
<footer/>
</document>
