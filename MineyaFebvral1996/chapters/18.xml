<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="314"/>
<p><red>Мѣ́сѧца тогѡ́же въ и҃і-й де́нь.</red></p>
<p><red>И҆́же во ст҃ы́хъ, ѻ҆ц҃а̀ на́шегѡ льва̀, па́пы ри́мскагѡ.</red></p>
<p><red>На Г</red>дⷭ҇и, воззва́хъ, <red>стїхи̑ры, гла́съ и҃. Подо́бенъ: Ч</red>то̀ вы̀ нарече́мъ:</p>
<p><red>Ч</red>то́ тѧ и҆менꙋ́емъ, бг҃одохнове́нне; ꙳ главꙋ́ ли правосла́вныѧ цр҃кве хрⷭ҇то́вы; ꙳ ѻ҆́ко ли благоче́стїѧ, ꙳ зрѣ́ти ꙗ҆вле́ннѡ се́рдцемъ ꙳ ра́зꙋмъ дꙋхо́вный, ꙳ всѣ̑мъ и҆сточа́ющїй концє́мъ сло́во жи́зни, ꙳ бг҃оначерта́нный сви́токъ вѣ́ры пра́выѧ; ꙳ молѝ спасти́сѧ дꙋша́мъ на́шымъ.</p>
<p><red>Ч</red>то́ тѧ ны́нѣ пронарекꙋ̀, чꙋ́дне; ꙳ проповѣ́дника ли и҆́стины, ꙳ и҆ ѡ҆снова́нїе тве́рдо; ꙳ старѣ́йшинꙋ верхо́внагѡ собо́ра честна́го, ꙳ пра́вило ᲂу҆че́нїй и҆звѣ́стно, ꙳ и҆ мѣ́рило и҆мꙋ́ще и҆справле́нїе, ꙳ несто́рїево раздѣле́нїе ꙳ и҆ є҆ѵтѵ́хїево слїѧ́нїе ѿсѣка́юща ꙳ бг҃оплете́нными ꙗ҆вле́ньми.</p>
<p><red>Ч</red>то́ тѧ ны́нѣ нарекꙋ̀, ди́вне; ꙳ нача́льника ли ꙳ и҆ царѧ̀ тѣле́сныхъ страсте́й, ꙳ дꙋше́вное влады́чество направлѧ́юща свѣ́тлѡ; ꙳ бжⷭ҇твеннагѡ ми́лованїѧ сосꙋ́дъ, ꙳ любвѐ соверше́нныѧ жили́ще, ꙳ человѣколюбе́зна согрѣша́ющымъ, ꙳ ѡ҆браще́нїѧ ѡ҆жида́юща; ꙳ молѝ спасти́сѧ дꙋша́мъ на́шымъ. <anchor type="page" number="315"/></p>
<p><red>Сла́ва, и҆ ны́нѣ, бг҃оро́диченъ: Подо́бенъ: то́йже:</red></p>
<p><red>К</red>омꙋ̀ ᲂу҆подо́биласѧ є҆сѝ, ѻ҆каѧ́ннаѧ дꙋшѐ, ꙳ къ покаѧ́нїю ника́коже возни́чꙋщи, ꙳ и҆ ѻ҆гнѧ̀ не ᲂу҆жаса́ющисѧ ѕлы́хъ ѡ҆жида́ющагѡ; ꙳ воста́ни, и҆ є҆ди́нꙋ къ застꙋпле́нїю ско́рꙋю призовѝ, ꙳ и҆ возопі́й: ꙳ дв҃о мт҃и, ꙳ молѝ твоего̀ сн҃а и҆ бг҃а на́шего, ꙳ и҆зба́вити мѧ̀ ѿ сѣ́ти льсти́вагѡ.</p>
<p><red>Крⷭ҇тобг҃оро́диченъ. Подо́бенъ:</red></p>
<p><red>А҆́</red>гница, а҆́гнца ꙗ҆́кѡ ви́дѣ ꙳ на дре́вѣ просте́рта во́лею крⷭ҇тнѣмъ, ꙳ вопїѧ́ше мт҃рски, и҆ болѣ́знꙋющи съ пла́чемъ: ꙳ сн҃е мо́й, что̀ стра́нное сїѐ видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ꙳ ка́кѡ ᲂу҆мерщвлѧ́ешисѧ, долготерпѣли́ве, ꙳ земны̑мъ подаѧ̀ воскресе́нїе; ꙳ сла́влю твоѐ мно́гое, бж҃е мо́й, снизхожде́нїе.</p>
<p><red>Тропа́рь, гла́съ и҃:</red></p>
<p><red>П</red>равосла́вїѧ наста́вниче, благоче́стїѧ ᲂу҆чи́телю и҆ чистоты̀, вселе́нныѧ свѣти́льниче, а҆рхїере́євъ бг҃одꙋхнове́нное ᲂу҆добре́нїе, львѐ премꙋ́дре, ᲂу҆че́ньми твои́ми всѧ̑ просвѣти́лъ є҆сѝ, цѣвни́це дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ.</p>
<p><red>Канѡ́нъ, є҆гѡ́же краегране́сїе:</red></p>
<p><red>В</red>семꙋ́дромꙋ львꙋ̀ пѣ̑сни плетꙋ̀. <red>Творе́нїе ѳеофа́ново.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</p>
<p><red>С</red>вѧще́нства пома́занїемъ, всебл҃же́нне, ᲂу҆добре́нъ, ᲂу҆краси́лъ є҆сѝ сїѐ добродѣ́тельными ви́ды, пребога́те.</p>
<p><red>Ꙗ҆́</red>коже зрѣ́лъ гро́здъ, ѻ҆́ч҃е, и҆згне́лъ є҆сѝ ра́зꙋмъ, весе́лїѧ крати́ръ, треблаже́нне, премꙋ́дрости твоеѧ̀ всѣ̑мъ предложи́лъ є҆сѝ.</p>
<p><red>П</red>етра̀ верхо́внагѡ престо́ла наслѣ́дникъ бы́лъ є҆сѝ, тогѡ̀ и҆мѣ́ѧ нра́въ, и҆ ре́вность, бг҃омꙋ́дре, вѣ́ры. <anchor type="page" number="316"/></p>
<p><red>Бг҃оро́диченъ:</red></p>
<p><red>З</red>ако́на престꙋпле́нїемъ ѡ҆сꙋжде́на первозда́ннаго, сп҃са ро́ждши, бг҃ома́ти чⷭ҇таѧ, свободи́ла є҆сѝ.</p>
<p><red>Пѣ́снь г҃. І҆рмо́съ:</red></p>
<p><red>Н</red>бⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ᲂу҆твердѝ въ любвѝ твое́й, жела́нїй кра́ю, вѣ́рныхъ ᲂу҆твержде́нїе, є҆ди́не чл҃вѣколю́бче.</p>
<p><red>С</red>то́лпъ правосла́вїѧ хрⷭ҇то́вы цр҃кве, всемꙋ́дре львѐ, ᲂу҆се́рднѡ носѧ̀ возста́вилъ є҆сѝ: є҆го́же держа́щи, є҆ретїкѡ́въ безбѡ́жныѧ разрꙋша́етъ полкѝ и҆ собѡ́рища.</p>
<p><red>Н</red>бⷭ҇ныѧ и҆ бжⷭ҇твенныѧ насы́тивсѧ бл҃года́ти, церкѡ́вныѧ догма́ты, ѻ҆́ч҃е, предложи́лъ є҆сѝ, со всѣ́ми бо́рствꙋѧ є҆реті́ческими ѧ҆зыкобѡ́лїи, благоче́стїѧ побо́рниче, львѐ пребога́те.</p>
<p><red>С</red>вѣ́томъ пресвѣтлѣ́йшимъ ѡ҆зари́всѧ, прпⷣбне, неизглаго́ланнагѡ и҆ бжⷭ҇твеннагѡ вочл҃вѣ́ченїѧ сло́во ᲂу҆ѧсни́лъ є҆сѝ, сꙋгꙋ́бо ре́къ сꙋщество̀ и҆ сꙋгꙋ́бо дѣ́йство вопло́щшагѡсѧ бг҃а.</p>
<p><red>Бг҃оро́диченъ:</red></p>
<p><red>Оу҆</red>краси́ласѧ є҆сѝ ꙗ҆́кѡ невѣ́ста дѣ́вственными добро́тами, ѡ҆бра́дованнаѧ дв҃о, мт҃и неневѣ́стнаѧ: всѧ́кїѧ бо тва́ри ты̀ превознесла́сѧ є҆сѝ мно́жае, ꙗ҆́кѡ всѣ́хъ вино́вное сло́во ро́ждшаѧ.</p>
<p><red>Сѣда́ленъ, гла́съ г҃. Подо́бенъ: Б</red>жⷭ҇твенныѧ вѣ́ры:</p>
<p><red>Оу҆</red>ста́вилъ є҆сѝ дерзновє́нїѧ, дѣ́лы ᲂу҆вѣ́рилъ є҆сѝ правосла̑вїѧ, ꙗ҆́кѡ ᲂу҆пова̀, ꙗ҆́кѡ ле́въ, пра́ведный. и҆́стины проповѣ́даеши ᲂу҆чє́нїѧ, и҆ ѡ҆блича́еши пре́лести сокровє́нїѧ, ѻ҆́ч҃е преподо́бне, хрⷭ҇та̀ бг҃а молѝ, дарова́ти на́мъ ве́лїю ми́лость.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Б</red>жⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀ сохрани́въ <anchor type="page" number="317"/> всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лїю ми́лость.</p>
<p><red>Крⷭ҇тобг҃оро́диченъ:</red></p>
<p><red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ᲂу҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;</p>
<p><red>Пѣ́снь д҃. І҆рмо́съ:</red></p>
<p><red>И҆</red>зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.</p>
<p><red>Л</red>е́въ ты̀ ꙗ҆́кѡ и҆́стиннѡ, пребл҃же́нне, ꙗ҆ви́лсѧ є҆сѝ, смꙋща́ющыѧ ли́сы ѿгонѧ̀, ца́рскимъ рыка́нїемъ ᲂу҆жаса́ѧ нечести́выхъ ᲂу҆мышлє́нїѧ.</p>
<p><red>С</red>кры́лъ є҆сѝ приложе́нїемъ твои́хъ догма́тѡвъ, богоме́рзскихъ є҆ресе́й слѣды̀, сокрове́ннꙋю и҆́стинꙋ взыска́въ, свѧщеннотаи́нниче всече́стне.</p>
<p><red>Оу҆́</red>тро ѿ за́пада возсїѧ́лъ є҆сѝ, треблаже́нне, сви́токъ благочести́выхъ догма́тѡвъ, ꙗ҆́кѡ лꙋчы̀ цр҃кве, бг҃омꙋ́дре, и҆спꙋща́ѧ и҆ ѡ҆зарѧ́ѧ дꙋ́шы на́шѧ.</p>
<p><red>Бг҃оро́диченъ:</red></p>
<p><red>Оу҆</red>мертвѝ стремлє́нїѧ, дв҃о, страсте́й мои́хъ, ᲂу҆ста́ви, бл҃га́ѧ, молвꙋ̀ прегрѣше́нїй, грѣхо́внꙋю бꙋ́рю твое́ю тишино́ю, бг҃ороди́тельнице, потреблѧ́ющи.</p>
<p><red>Пѣ́снь є҃. І҆рмо́съ:</red></p>
<p><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</p>
<p><red>С</red>ꙋгꙋ́бомꙋ дѣ́йствꙋ проповѣ́дникъ бы́лъ є҆сѝ сп҃са хрⷭ҇та̀: дѣ́йствовати бо, ре́клъ є҆сѝ, въ ко́емждо є҆стествѣ̀, ꙗ҆́коже и҆мѧ́ше, со ѻ҆бои́мъ слежа́щимъ ѻ҆бще́нїемъ, ст҃и́телю бг҃омꙋ́дре блаже́нне.</p>
<p><red>Два́жды.</red> <anchor type="page" number="318"/></p>
<p><red>Р</red>авномо́щно сꙋ́що ро́ждшемꙋ сло́во позна́лъ є҆сѝ, ꙗ҆́коже пло́ть сего̀ бы́вша, треблаже́нне, ᲂу҆вѣ́рилъ є҆сѝ: прили́чно, ре́клъ є҆сѝ, плотска̑ѧ свѡ́йства дѣ́ѧти, несли́тнѡ непревра́тнѡ ѻ҆боѧ̑.</p>
<p><red>Бг҃оро́диченъ:</red></p>
<p><red>Є҆́</red>же пре́жде всѣ́хъ вѣ̑къ є҆ди́номꙋ вѣ́домо бг҃ꙋ та́инство, человѣ́ка бы́ти всѧ́ческихъ влⷣкꙋ и҆ гдⷭ҇а, и҆ съ пло́тїю смѣси́тисѧ кромѣ̀ преложе́нїѧ, и҆зъ тебє̀, дв҃о, ꙗ҆ви́сѧ, прехожде́нїе прїе́мъ.</p>
<p><red>Пѣ́снь ѕ҃. І҆рмо́съ:</red></p>
<p><red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́ мѧ.</p>
<p><red>П</red>етра̀ честна́гѡ прее́мникъ, и҆ сегѡ̀ нача́льствомъ ѡ҆богати́всѧ, и҆ теплꙋ̀ стѧжа́въ ре́вность, бг҃одви́жимый сви́токъ написа́лъ є҆сѝ, є҆реті́ческое велѣ́нїе ѿмета́ѧ смꙋще́нное, растворе́нїе несмѣ́сно соединѧ́ѧ.</p>
<p><red>С</red>н҃а є҆ди́наго хрⷭ҇та̀ и҆ гдⷭ҇а, пре́жде вѣ̑къ ѿ ѻ҆ц҃а̀ рожде́нна, и҆ на́съ ра́ди ѿ дв҃ы ро́ждшагосѧ, и҆ ꙗ҆́вльшасѧ на́мъ є҆диносꙋ́щна проповѣ́далъ є҆сѝ преесте́ственнѡ, слꙋжи́телю неизглаго́ланныхъ, бг҃опрїѧ́тне.</p>
<p><red>Бг҃оро́диченъ:</red></p>
<p><red>Т</red>ѧ̀, всечⷭ҇таѧ, спасе́нїѧ хода́таицꙋ вѣ́рнїи и҆сповѣ́дающе, вопїе́мъ: ра́дꙋйсѧ, чⷭ҇таѧ: ра́дꙋйсѧ, невѣ́сто дв҃о: ра́дꙋйсѧ, горо̀ бж҃їѧ присѣ́ннаѧ: мі́рꙋ бо ты̀ ра́дость присносꙋ́щнꙋю и҆сточи́ла є҆сѝ.</p>
<p><red>Конда́къ, гла́съ г҃. Подо́бенъ: Д</red>в҃а дне́сь:</p>
<p><red>Н</red>а престо́лѣ, сла́вне, свѧще́нства сѣ́дъ, и҆ львѡ́въ ᲂу҆ста̀ слове́сныхъ загради́въ, догма́ты бг҃одꙋхнове́нными чⷭ҇тны́ѧ трⷪ҇цы, ѡ҆зари́лъ є҆сѝ свѣ́тъ бг҃оразꙋ́мїѧ твоемꙋ̀ ста́дꙋ. сегѡ̀ ра́ди просла́вилсѧ є҆сѝ, ꙗ҆́кѡ бжⷭ҇твенный таи́нникъ бж҃їѧ бл҃года́ти.</p>
<p><red>І҆́косъ:</red></p>
<p><red>Ѻ҆</red>ц҃а̀, и҆ сн҃а, и҆ дх҃а ст҃а́го, трисо́лнечный свѣ́тъ, трист҃ꙋ́ю си́лꙋ, бжⷭ҇тво̀ є҆ди́но, и҆ є҆ди́но сꙋщество̀ сїю̀ <anchor type="page" number="319"/> проповѣ́давъ, ᲂу҆ста̀ льсти̑ваѧ до конца̀ загради́лъ є҆сѝ є҆реті́чествꙋющихъ, львѐ бг҃омꙋ́дре. Тѣ́мже чⷭ҇тꙋю бг҃ороди́тельницꙋ ꙗ҆́кѡ бцⷣꙋ и҆сповѣ́давъ, несто́рїево безꙋ́мїе и҆ бꙋесло́вїе низложи́лъ є҆сѝ: сегѡ̀ ра́ди позна́лсѧ є҆сѝ въ мі́рѣ и҆ въ ри́мѣ, ꙗ҆́кѡ бжⷭ҇твенный таи́нникъ бж҃їѧ бл҃года́ти.</p>
<p><red>Пѣ́снь з҃. І҆рмо́съ:</red></p>
<p><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>С</red>на̀ не да́лъ є҆сѝ вѣ́ждома, до́ндеже и҆зъ ко́рене и҆сто́рглъ є҆сѝ ле́сть є҆ѵтѵ́ха ѡ҆безꙋ́мившагѡсѧ, зовы́й: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>Є҆</red>ди́нꙋ ѵ҆поста́сь во двою̀ сꙋщєствꙋ̀, хрⷭ҇та̀ и҆сповѣ́давъ, дѣ́йствꙋюща сꙋгꙋ́бѡ и҆ хотѧ́ща, ны́нѣ пое́ши: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>Бг҃оро́диченъ:</red></p>
<p><red>Н</red>ы́нѣ къ тебѣ̀ прибѣга́ю, бг҃ома́ти, прегрѣше́нїй плени́цами стѧ́гнꙋтъ, за милосе́рдїе ми́лости, и҆зба́ви мѧ̀ вопїю́ща: бл҃гослове́нъ, пречⷭ҇таѧ, пло́дъ твоегѡ̀ чре́ва.</p>
<p><red>Пѣ́снь и҃. І҆рмо́съ:</red></p>
<p><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>В</red>сесвѣ́телъ ꙗ҆́кѡ со́лнце ѿ за́пада возсїѧ́лъ є҆сѝ, чꙋ́до бг҃оглаго́ливе, ꙗ҆́вѣ пресла́вно, смѣше́нїе и҆ слїѧ́нїе є҆ѵтѵ́хїево и҆зсꙋши́въ ꙗ҆́вѣ, и҆ несто́рїево раздѣле́нїе пресѣка́ѧ, ᲂу҆ча̀ є҆ди́наго чествова́ти хрⷭ҇та̀ во двою̀ сꙋщєствꙋ̀ нераздѣ́льнѡ, непревра́тнѡ, неслїѧ́ннѡ.</p>
<p><red>Ѿ</red> бг҃а дви́жимь, бл҃гоче́стїѧ ᲂу҆чє́нїѧ, ꙗ҆́кѡ на бг҃оначерта́нныхъ скрижа́лѣхъ воѡбрази́лъ є҆сѝ, ꙗ҆́коже мѡѷсе́й вторы́й ꙗ҆ви́всѧ бжⷭ҇твєннымъ лю́демъ, и҆ собо́рꙋ честны́хъ <anchor type="page" number="320"/> ᲂу҆чи́телей, зовы́й: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>В</red>оплоще́ннаго, прпⷣбне, пре́жде безпло́тнаго позна́лъ є҆сѝ, сло́ва ѻ҆́ч҃а є҆диноро́днаго и҆ собезнача́льнаго, въ лѣ́то безлѣ́тнаго, ѡ҆пи́сана ᲂу҆́бѡ пло́тїю, ꙗ҆́кѡ творца́ же ѡ҆писа́нїѧ не вѣ́дꙋща, ᲂу҆чи́ши взыва́ѧ: свѧще́ннїи, воспо́йте, лю́дїе, и҆ превозноси́те є҆го̀ во вѣ́ки.</p>
<p><red>Бг҃оро́диченъ:</red></p>
<p><red>Ѡ҆</red>бложе́нїемъ тѣлесѐ ѡ҆бложи́сѧ, пречⷭ҇таѧ, ѿ твои́хъ крове́й, свѣти̑лъ добро́тами, со́лнцемъ и҆ лꙋно́ю нб҃о просвѣти́вый бг҃ъ, ѡ҆дꙋшевле́нное тѧ̀ дрꙋго́е нб҃о показа́въ: є҆го́же ѻ҆́троцы бл҃гословѧ́тъ, свѧще́нницы воспѣва́ютъ, лю́дїе превозно́сѧтъ во всѧ̑ вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Оу҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ, вѣ́рнїи, велича́емъ.</p>
<p><red>С</red>їѧ́еши ны́нѣ, таи́нниче хрⷭ҇то́въ, благолѣ́пїѧ вѣнце́мъ ᲂу҆кра́шенъ: и҆ ꙗ҆́кѡ вѣ́ренъ ст҃и́тель, пра́вдою вои́стиннꙋ ѡ҆дѣ́ѧлсѧ є҆сѝ, и҆ въ раѝ сла́дости ликꙋ́ѧ, чꙋ́дне, ѡ҆ па́ствѣ твое́й влⷣкꙋ прилѣ́жнѡ ᲂу҆молѝ.</p>
<p><red>И҆</red>дѣ́же ны́нѣ патрїа́рхѡвъ предсѣда̑нїѧ же и҆ престо́ли и҆ чи́ны, львѐ всебл҃же́нне, ты̀ досто́йнѡ, ѻ҆́ч҃е, всели́лсѧ є҆сѝ, ꙗ҆́кѡ патрїа́рхъ и҆́стиненъ, и҆ вѣ́рою и҆ бл҃года́тїю ѡ҆сїѧ́емь: тѣ́мже вси́ тѧ при́снѡ блажи́мъ.</p>
<p><red>Ѿ</red> бꙋ́ри жите́йскїѧ ѿстꙋпи́въ, ко хрⷭ҇тꙋ̀ прише́лъ є҆сѝ, львѐ всеизрѧ́днѣйше, на мѣ́стѣ ѕла́чнѣмъ почива́ѧ, и҆дѣ́же пото́къ сла́дости и҆ свѣ́тъ невече́рнїй, и҆ несказа́нное весе́лїе, и҆ ра́дость пребыва́ющаѧ.</p>
<p><red>Бг҃оро́диченъ:</red></p>
<p><red>З</red>рѣ́лꙋ пожина́ю жи́знь, невреди́мꙋ дре́вомъ ра́зꙋма: ты́ бо, всенепоро́чнаѧ, жи́зни дре́во хрⷭ҇та̀ процвѣла̀ є҆сѝ, вхо́ды жи́зни всѣ̑мъ сказа́вши. Тѣ́мъ тѧ̀, всечⷭ҇таѧ, бцⷣꙋ вѣ́рнїи велича́емъ. <anchor type="page" number="321"/></p>
<p><red>Свѣти́ленъ. Подо́бенъ: Н</red>б҃о ѕвѣзда́ми:</p>
<p><red>С</red>т҃и́телей сла́ва, и҆ вѣ́рныхъ защи́тникъ, ты̀ ꙗ҆ви́лсѧ є҆сѝ, бг҃омꙋ́дре ѻ҆́ч҃е, и҆ сто́лпъ добродѣ́телей. Тѣ́мже помина́й всегда̀ воспѣва́ющыѧ тѧ̀ любо́вїю.</p>
<p><red>Бг҃оро́диченъ:</red></p>
<p><red>Т</red>ѧ̀ предста́тельницꙋ всѝ и҆мꙋ́ще грѣ́шнїи, ѽ прест҃а́ѧ дв҃о! ты̀ бл҃гопремѣни́тельна на́мъ сотворѝ сн҃а твоего̀, мт҃рними твои́ми моли́твами.</p>
<footer/>
</document>
