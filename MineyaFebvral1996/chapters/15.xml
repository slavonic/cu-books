<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="293"/>
<p><red>Мѣ́сѧца тогѡ́же въ є҃і-й де́нь.</red></p>
<p><red>Ст҃а́гѡ а҆пⷭ҇ла ѻ҆ни́сїма.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ а҃.</red></p>
<p><red>Подо́бенъ:</red> <red>Н</red>бⷭ҇ныхъ чинѡ́въ:</p>
<p><red>В</red>сынѧ́ема бл҃года́тїю ꙳ вѣ́ры ра́ди бг҃ꙋ, ꙳ и҆ рожде́на па́ѵловою вѣ́рою, ꙳ бжⷭ҇твеннагѡ а҆пⷭ҇ла ѻ҆ни́сїма бг҃омꙋ́ченика, ꙳ дне́сь свѧще́ннꙋю є҆гѡ̀ па́мѧть ꙳ пѣ́сньми соверша́юще, восхвалѧ́емъ.</p>
<p><red>С</red>оѻбра́знѡ рабо́ты и҆збѣжа́въ, ꙳ мꙋ́дре, преле́стныѧ, ꙳ ча́до бг҃ꙋ бы́лъ є҆сѝ по бл҃года́ти, ꙳ дх҃омъ ст҃ы́мъ и҆ <anchor type="page" number="294"/> вѣ́рою хрⷭ҇то́вою, ꙳ па́ѵлѡвымъ бжⷭ҇твєннымъ и҆ прехва̑льнымъ примѣ́шсѧ ᲂу҆ченикѡ́мъ, ꙳ бл҃гопотре́бне ѻ҆ни́сїме.</p>
<p><red>Ꙗ҆́</red>кѡ ᲂу҆чени́къ бы́въ сло́ва, ꙳ проповѣ́дникомъ и҆ а҆по́столомъ, ꙳ бжⷭ҇твеннымъ па́ѵломъ всехва́льнымъ, ꙳ ѻ҆ни́сїме треблаже́нне, ꙳ три́щи сꙋгꙋ́бъ ѡ҆ хрⷭ҇тѣ̀ и҆ вѣне́цъ прїе́млеши, ꙳ ꙗ҆́кѡ свѧще́нникъ, ꙳ и҆ ꙗ҆́кѡ проповѣ́дникъ, ꙳ и҆ ꙗ҆́кѡ страда́лецъ ᲂу҆краша́емь, прехва́льне.</p>
<p><red>Сла́ва, и҆ ны́нѣ, бг҃оро́диченъ. Гла́съ и҆ подо́бенъ то́йже:</red></p>
<p><red>Ж</red>езло́мъ твоегѡ̀ предста́тельства, ꙳ бг҃ороди́тельнице чⷭ҇таѧ, ꙳ ѕвѣри̑нныѧ стра̑сти ꙳ ѻ҆каѧ́нныѧ моеѧ̀ дꙋшѝ ѿженѝ ᲂу҆́бѡ, ꙳ ми́рнѡ къ жи́зни мѧ̀ направлѧ́ющи, ꙳ и҆ ст҃о́мꙋ мѧ̀ ста́дꙋ ꙳ и҆збра́нныхъ твои́хъ ѻ҆ве́цъ причтѝ.</p>
<p><red>Крⷭ҇тобогоро́диченъ. Подо́бенъ:</red></p>
<p><red>В</red>оздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳ непоро́чнаѧ дв҃а, пла́чꙋщи вопїѧ́ше: ꙳ сла́дкое моѐ ча́до, ꙳ что̀ но́вое и҆ пресла́вное видѣ́нїе; ꙳ ка́кѡ содержа́й всѧ́чєскаѧ го́рстїю, ꙳ на дре́вѣ пригвожда́ешисѧ пло́тїю;</p>
<p><red>Тропа́рь, гла́съ г҃:</red></p>
<p><red>А҆</red>пⷭ҇ле ст҃ы́й ѻ҆ни́сїме, молѝ млⷭ҇тиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p><red>Канѡ́нъ, є҆гѡ́же краегране́сїе:</red></p>
<p><red>С</red>трасте́й мѧ̀ раба̀ сꙋ́ща и҆зба́ви, бл҃же́нне. <red>Ѳеофа́нъ.</red></p>
<p><red>Гла́съ ѕ҃. Пѣ́снь а҃. І҆рмо́съ:</red></p>
<p><red>Ꙗ҆́</red>кѡ по сꙋ́хꙋ, пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</p>
<p><red>П</red>росвѣще́нъ бжⷭ҇твенною и҆ свѣтоза́рною сп҃са бл҃года́тїю, ѡ҆мраче́ннꙋю дꙋ́шꙋ мою̀, молѧ̀, ѻ҆ни́сїме, хрⷭ҇та̀ чл҃вѣколю́бца бг҃а, бл҃же́нне, просвѣтѝ.</p>
<p><red>С</red>вѣтосїѧ́нными па́ѵла ѡ҆зари́всѧ лꙋча́ми, сла́вне, <anchor type="page" number="295"/> невѣ́дѣнїѧ мглы̀ ᲂу҆до́бь и҆збѣ́глъ є҆сѝ, хрⷭ҇тꙋ̀ благода́рственнꙋю пѣ́снь вопїѧ̀, всебл҃же́нне.</p>
<p><red>Б</red>жⷭ҇твенъ показа́лсѧ є҆сѝ, пребл҃же́нне, сщ҃еннодѣ́йственникъ, и҆ бжⷭ҇твеннымъ дх҃омъ сїѧ́ѧ свѣ́тлѡ, всю́дꙋ проте́клъ є҆сѝ, хрⷭ҇та̀ возвѣща́ѧ бл҃гоче́стнѡ, бг҃облаже́нне.</p>
<p><red>Бг҃оро́диченъ:</red></p>
<p><red>Оу҆</red>кра́шена добро́тою добродѣ́телей, бг҃ома́ти чⷭ҇таѧ, бг҃а и҆́стиннаго па́че ᲂу҆ма̀ зачала̀ є҆сѝ, на́съ бжⷭ҇твенными добродѣ́тельми ᲂу҆ѧсни́вшаго.</p>
<p><red>Пѣ́снь г҃. І҆рмо́съ:</red></p>
<p><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.</p>
<p><red>В</red>о́дъ бжⷭ҇твенныхъ и҆сто́чникꙋ прибли́жилъ є҆сѝ ᲂу҆ста̀, и҆ сла́дости пото́къ ѿ негѡ̀ прїе́мъ, лицѐ честны́ѧ цр҃кве, сла́вне, напои́лъ є҆сѝ.</p>
<p><red>П</red>рича́стїемъ сїѧ́нїѧ мы́сленнагѡ свѣтлѣ́йшїй ꙗ҆ви́лсѧ є҆сѝ, бл҃гоче́стїѧ свѣща́ми сердца̀ вѣ́рныхъ просвѣща́ѧ свѣ́тлѡ, и҆ свѣтоно́сною заре́ю про́повѣди.</p>
<p><red>Р</red>азрѣши́лсѧ є҆сѝ па́ѵловыми ᲂу҆́зами ѿ рабо́тныѧ ле́сти, и҆ свобо́дою бл҃года́ти почти́лсѧ є҆сѝ: сн҃ъ бж҃їй бы́въ, и҆ наслѣ́дникъ бжⷭ҇твенъ показа́лсѧ є҆сѝ.</p>
<p><red>Бг҃оро́диченъ:</red></p>
<p><red>Л</red>е́стнѡ ѕмі́й мѧ̀ пе́рвѣе ꙗ҆́кѡ плѣ́нника взѧ́тъ, ле́стїю плѣни́въ: тобо́ю же рабо́ты є҆гѡ̀ и҆змѣ́нсѧ, бг҃ома́ти, пѣ́сньми ᲂу҆блажа́ю тѧ̀.</p>
<p><red>Сѣда́ленъ, гла́съ д҃. Подо́бенъ:</red> <red>С</red>ко́рѡ предварѝ:</p>
<p><red>В</red>ре́менныѧ, ѻ҆ни́сїме, ѿрѣши́всѧ и҆́стиннѡ рабо́ты, бы́лъ є҆сѝ ра́бъ хрⷭ҇та̀ бг҃а, и҆ сосꙋ́дъ бл҃гопотре́бенъ: тѣ́мже порабощє́нныѧ враго́мъ, свобѡ́дны показа́лъ є҆сѝ бжⷭ҇твеннымъ сло́вомъ, и҆ нбⷭ҇ныѧ гра́жданы сотвори́въ: съ ни́миже свѧще́ннꙋю твою̀ па́мѧть вѣ́рнѡ сла́вимъ. <anchor type="page" number="296"/></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нїѧ: тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.</p>
<p><red>Крⷭ҇тобг҃оро́диченъ:</red></p>
<p><red>Н</red>а крⷭ҇тѣ́ тѧ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ, жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ млⷭ҇рдъ.</p>
<p><red>Пѣ́снь д҃. І҆рмо́съ:</red></p>
<p><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</p>
<p><red>Х</red>отѧ́й всѧ̑ спастѝ гдⷭ҇ь ѿ и҆́га тѧ̀ рабо́ты, сщ҃еннодѣ́йственника, бл҃же́нне, поставлѧ́етъ, сщ҃еннодѣ́йствꙋюща чⷭ҇тно́е, бг҃оѧвле́нне, є҆ѵⷢ҇лїе.</p>
<p><red>С</red>ы́нъ ты̀ бы́лъ є҆сѝ бж҃їй бл҃года́тїю, тогѡ̀ возвѣща́ѧ є҆диноро́дное сло́во присносꙋ́щное, съ пло́тїю сꙋ́щымъ на землѝ, пресла́внѡ прибли́жшасѧ.</p>
<p><red>С</red>ло́вомъ сꙋда̀, и҆ бжⷭ҇твеннымъ пома́занїемъ сщ҃е́нства, ꙗ҆́кѡ ст҃и́тель, всемꙋ́дре, пожи́лъ є҆сѝ, и҆ терпѣ́пїемъ лю́тыхъ, бжⷭ҇твенъ мч҃никъ бы́лъ є҆сѝ.</p>
<p><red>Бг҃оро́диченъ:</red></p>
<p><red>Є҆</red>стество́мъ безнача́льный сн҃ъ и҆ безлѣ́тный, вре́менное ѿ дв҃ы ѻ҆трокови́цы нача́ло во́льнѡ прїе́млетъ, сꙋ́щыѧ подъ лѣ́томъ ѿ тлѝ ѡ҆бнови́ти промышлѧ́ѧ.</p>
<p><red>Пѣ́снь є҃. І҆рмо́съ:</red></p>
<p><red>Б</red>ж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</p>
<p><red>Оу҆</red>ма̀ ѻ҆строто́ю, и҆ дꙋшѝ, бл҃же́нне, чистото́ю, вра̑жїѧ <anchor type="page" number="297"/> прелетѣ́въ сѣ̑ти, возвы́силсѧ є҆сѝ къ нбⷭ҇нымъ селе́нїємъ, крилѣ̑ бг҃оразꙋ́мїѧ прїе́мъ.</p>
<p><red>Т</red>во́й а҆пⷭ҇толъ, бл҃же, плотско́е твоѐ къ человѣ́кѡмъ прише́ствїе проповѣ́да, заблꙋ́ждшыѧ къ позна́нїю наставлѧ́ѧ, и҆ просвѣща́ѧ заре́ю вѣ́ры.</p>
<p><red>Х</red>ра́мъ ꙗ҆ви́лсѧ є҆сѝ всебл҃голѣ́пенъ, внꙋ́трь и҆мѣ́ѧ ꙗ҆́кѡ свѣ́щникъ, сїѧ́нїе бжⷭ҇твенныѧ бл҃года́ти, зда́нїемъ бжⷭ҇твеннагѡ дх҃а ѡ҆снова́нъ, бл҃же́нне ѻ҆ни́сїме.</p>
<p><red>Бг҃оро́диченъ:</red></p>
<p><red>Г</red>рѣха̀ моегѡ̀ плени̑цы твои́мъ хода́тайствомъ и҆ предста́тельствомъ, дв҃о, расто́ргни: ты́ бо ѿча́ѧнныхъ є҆сѝ наде́жда, вѣ́рою притека́ющихъ въ бжⷭ҇твенный кро́въ тво́й.</p>
<p><red>Пѣ́снь ѕ҃. І҆рмо́съ:</red></p>
<p><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многомлⷭ҇тиве.</p>
<p><red>Ѡ҆</red>блиста́въ ꙗ҆́кѡ со́лнце, съ нб҃сѐ зва́нный, просвѣще́нїемъ бл҃года́ти ѡ҆ста́ви тебѐ зарю̀, и҆здале́ча бл҃гомо́щнѡ ѿгонѧ́щꙋ невѣ́дѣнїѧ мра́къ, всебл҃же́нне.</p>
<p><red>Два́жды.</red></p>
<p><red>С</red>вѣ́тлѡ ѡ҆бличи́лъ є҆сѝ беззако́нныхъ гнила̑ѧ и҆ ѕлочести̑ваѧ шата̑нїѧ, бл҃гоче́стїѧ вѣща́ѧ вои́стиннꙋ бжⷭ҇твєннаѧ ᲂу҆чє́нїѧ, ст҃и́телю гдⷭ҇ень всече́стне.</p>
<p><red>Бг҃оро́диченъ:</red></p>
<p><red>С</red>ы́й пови́ненъ грѣхѡ́мъ, и҆ лю́тѣ ᲂу҆ѧ́звленъ ѻ҆каѧ́нный, къ тебѣ̀, бг҃ома́ти, ми́лостивѣй, прибѣга́ю молѧ́сѧ, стрꙋ́пы ѡ҆чи́стити прегрѣше́нїй мои́хъ.</p>
<p><red>Конда́къ, гла́съ д҃. Подо́бенъ:</red> <red>Ꙗ҆</red>ви́лсѧ є҆сѝ дне́сь:</p>
<p><red>Ꙗ҆́</red>кѡ лꙋча̀ возсїѧ́лъ є҆сѝ вселе́ннѣй, зарѧ́ми сїѧ́ѧ со́лнца, бл҃же́нне, всесвѣ́тлагѡ па́ѵла, мі́ръ просвѣти́вшагѡ: тѣ́мже тѧ̀ почита́емъ, ѻ҆ни́сїме сла́вне.</p>
<p><red>Пѣ́снь з҃. І҆рмо́съ:</red></p>
<p><red>Р</red>осода́тельнꙋ ᲂу҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ, бж҃е ѻ҆ц҃ъ на́шихъ. <anchor type="page" number="298"/></p>
<p><red>Б</red>л҃же́ннꙋю прїѧ́лъ є҆сѝ, ѻ҆ни́сїме, кончи́нꙋ, и҆ неги́блемое безсме́ртїе, наде́ждею, бл҃же́нне, чи́стою, и҆ пое́ши ра́дꙋѧсѧ хрⷭ҇тꙋ̀: бл҃гослове́нъ є҆сѝ, бж҃е ѻ҆ц҃ъ на́шихъ.</p>
<p><red>Два́жды.</red></p>
<p><red>Т</red>ве́рдымъ твои́мъ мꙋдрова́нїемъ, ѻ҆ни́сїме, пре́лести кова̑рства попра́лъ є҆сѝ, бл҃гоче́стїѧ сїѧ̑ низложи́въ ѻ҆рꙋ́дїѧми, бг҃омꙋ́дре, вопїѧ̀: бл҃гослове́нъ є҆сѝ, бж҃е ѻ҆ц҃ъ на́шихъ.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ сꙋ́щи всенепоро́чнаѧ бг҃оневѣ́сто, сло́во бж҃їе зачала̀ є҆сѝ, неразлꙋ́чнѡ въ нѣ́дрѣхъ ѻ҆ц҃а̀ сꙋ́ща, рꙋка́ми же держи́мо твои́ми, бл҃гослове́нна бг҃ома́ти неискꙋсобра́чнаѧ.</p>
<p><red>Пѣ́снь и҃. І҆рмо́съ:</red></p>
<p><red>И҆</red>зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.</p>
<p><red>С</red>о а҆́гг҃лы ликꙋ́ѧ, бл҃же́нне ѻ҆ни́сїме, мꙋче́нїѧ вѣнце́мъ ᲂу҆краша́емь, прⷭ҇то́лꙋ же свѣ́тлѡ влⷣчню предстои́ши: є҆го́же превозно́симъ во всѧ̑ вѣ́ки.</p>
<p><red>А҆</red>пⷭ҇лꙋ бж҃їю слꙋжѧ̀, бжⷭ҇твенне ѻ҆ни́сїме, неизрече́нныхъ чꙋде́съ и҆мѣ́лъ є҆сѝ дѣ́йство, проповѣ́дникъ и҆́стиненъ хрⷭ҇то́въ, бл҃же́нне, бы́въ. є҆го́же превозно́симъ во всѧ̑ вѣ́ки.</p>
<p><red>И҆</red>сцѣле́нїй бл҃года́тїю ѿ незави́стна и҆сто́чника сп҃сова ѡ҆богати́всѧ, всѣ̑мъ препода́лъ є҆сѝ. сегѡ̀ повинꙋ́ѧсѧ, бл҃же́нне, бжⷭ҇твєннымъ велѣ́нїємъ, є҆го́же превозно́симъ во всѧ̑ вѣ́ки.</p>
<p><red>Бг҃оро́диченъ:</red></p>
<p><red>Н</red>аꙋчи́вшесѧ чꙋдесѝ твоегѡ̀ ржⷭ҇тва̀ воспѣва́емъ, ꙗ҆́кѡ бжⷭ҇твенно па́че смы́сла, всест҃а́ѧ чⷭ҇таѧ бг҃ома́ти, пренепоро́чнаѧ, та́инство, тѧ̀ превозноша́юще во всѧ̑ вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными вѡ́и тѧ̀ ᲂу҆блажа́емъ. <anchor type="page" number="299"/></p>
<p><red>С</red>вѣти́льникъ пресвѣ́телъ показа́лсѧ є҆сѝ, свѣ́тлыми зарѧ́ми сїѧ́ѧ дꙋхо́вными, мїрскі̑ѧ концы̀ ѡ҆свѣща́ѧ свѣ́томъ бг҃оразꙋ́мїѧ, бл҃же́нне ѻ҆ни́сїме. тѣ́мже со а҆пⷭ҇льскими ли́ки тѧ̀ велича́емъ.</p>
<p><red>П</red>лоды̀ дх҃о́вными ты̀ ᲂу҆кра́шенъ, на нб҃са̀ взѧ́лсѧ є҆сѝ, бг҃оѧвле́нне, ра́дꙋѧсѧ, хрⷭ҇то́въ а҆пⷭ҇лъ ꙗ҆ви́лсѧ є҆сѝ че́стенъ, премꙋ́дръ ст҃и́тель, мч҃никъ непобѣди́мь, проповѣ́дникъ и҆́стиненъ сꙋ́щихъ па́че ᲂу҆ма̀, бг҃облаже́нне.</p>
<p><red>П</red>ри́снѡ предста́ни пою́щымъ тѧ̀ всегда̀, и҆ твоѐ восхвалѧ́ющымъ торжество̀, влⷣцѣ предстоѧ̀, ѻ҆ни́сїме: ве́сь просвѣще́нъ, ве́сь пресвѣ́телъ, ве́сь ѿѻнꙋ́дными блиста́ѧсѧ свѣтлостьмѝ.</p>
<p><red>Бг҃оро́диченъ:</red></p>
<p><red>И҆</red>зба́вленъ бы́въ ржⷭ҇тво́мъ твои́мъ, неискꙋсобра́чнаѧ мт҃и бж҃їѧ, дре́внѧгѡ ко́жнагѡ ᲂу҆мерщвле́нїѧ и҆ клѧ́твы, и҆ тлѝ, и҆ сме́рти, ю҆́же ѿ грѣха̀ ѿтрѧ́съ, съ нбⷭ҇ными вѡ́и при́снѡ сла́влю тѧ̀.</p>
<footer/>
</document>
