<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="560"/>
<p><red>Мѣ́сѧца тогѡ́же въ л҃а-й де́нь.</red></p>
<p><red>Ст҃ы́хъ а҆пⷭ҇тѡлъ, стахѵ́а, а҆мплі́а, и҆ и҆̀же съ ни́ми:</red></p>
<p><red>И҆ ст҃а́гѡ мч҃ника є҆пїма́ха.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры а҆пⷭ҇лѡвъ, гла́съ а҃. Поⷣ:</red> <red>В</red>сехва́льнїи мч҃ницы:</p>
<p><red>В</red>о всю̀ протечѐ зе́млю ꙳ ва́ше спаси́тельное ꙳ вѣща́нїе, гдⷭ҇ни а҆пⷭ҇ли, ꙳ сїѧ́нїемъ бл҃года́ти ꙳ ѡ҆зарѧ́ющее всѣ́хъ сердца̀, сла́внїи, ꙳ и҆ разорѧ́ющее пре́лести ѡ҆мраче́нїе. ꙳ тѣ́мже моли́тесѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость.</p>
<p><red>С</red>тахѵ́й всебл҃же́нный, хрⷭ҇то́въ проповѣ́дникъ и҆ а҆пⷭ҇лъ, и҆ а҆пе́ллїй чꙋ́дный, ꙳ и҆ а҆рїстовꙋ́лъ, ᲂу҆рва́нъ, а҆мплі́й, и҆ бжⷭ҇твенный наркі́ссъ, ꙳ трⷪ҇цꙋ всест҃ꙋ́ю проповѣ́давше, ꙳ ꙗ҆зы́ки просвѣти́ша ꙳ и҆ ѿ рабо́ты и҆зба́виша, ꙳ ꙗ҆̀же вѣ́рою всѝ ᲂу҆блажи́мъ.</p>
<p><red>С</red>вѣти́льницы хрⷭ҇тѡ́вы пресвѣ́тлїи, ꙳ сосꙋ́ди чистѣ́йшїи, ꙳ всю̀ зарю̀ дх҃а вѣ́рою вмѣсти́вше, ꙳ цр҃ко́внїи столпѝ: ꙳ нб҃са̀ пресла̑внаѧ, ꙳ сла́вꙋ бж҃їю повѣ́дающе. ꙳ того̀ моли́те, ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость.</p>
<p><red>И҆́ны стїхи̑ры, мч҃ника, гла́съ д҃. Подо́бенъ:</red> <red>Ꙗ҆́</red>кѡ до́блѧ:</p>
<p><red>Д</red>охнове́нїемъ дх҃а ст҃а́гѡ, є҆пїма́ше, ꙳ жили́ще ꙗ҆ви́лсѧ є҆сѝ ꙳ бжⷭ҇твенно, сла́вне, ꙳ и҆ ѿ негѡ̀ дѣ́йство прїе́мъ врачева́нїй, ꙳ болѧ́щымъ бога́тнѡ здра́вїе подава́еши, ꙳ при́снѡ зовꙋ́щымъ: ꙳ і҆и҃се жизнода́вче, ꙳ ты̀ є҆сѝ весе́лїе же и҆ сла́ва ꙳ твои́хъ мч҃никѡвъ и҆ похвала̀.</p>
<p><red>Д</red>ерзнове́нїемъ проповѣ́далъ є҆сѝ ꙳ и҆́стинꙋ, сла́вне, ꙳ ꙗ҆́кѡ хрⷭ҇то́въ во́инъ зако́ннѣйшїй, ꙳ не ᲂу҆боѧ́всѧ сꙋдѧ́щагѡ ꙗ҆́рости ѕвѣ́рскїѧ, поклоне́нїе богѡ́мъ не сꙋ́щымъ <anchor type="page" number="561"/> повелѣ́вша, ꙳ є҆го́же посрами́лъ є҆сѝ, ꙳ бг҃одохнове́нными твои́ми словесы̀, страстоте́рпче, ꙳ и҆ проповѣ́далъ є҆сѝ всѣ̑мъ сꙋ́щаго ꙳ надъ всѣ́ми бг҃а на́шего.</p>
<p><red>Ꙗ҆́</red>кѡ кра́сны но́ги твоѧ̑, ꙳ мꙋче́нїѧ ᲂу҆краси́шасѧ, ꙳ пꙋ́ть проитѝ невозвра́тнѡ. ꙳ и҆ ᲂу҆́бѡ сконча́въ тече́нїе твоѐ, ꙳ вѣ́рꙋ соблю́лъ є҆сѝ, ꙳ и҆ вѣне́цъ ѿ рꙋкѝ влⷣчни прїѧ́лъ є҆сѝ, ꙳ є҆го́же молѝ, ѿ тлѝ и҆ бѣ́дъ и҆зба́витисѧ ꙳ вѣ́рою творѧ́щымъ ꙳ пречестнꙋ́ю па́мѧть твою̀.</p>
<p><red>Сла́ва, и҆ ны́нѣ, бг҃оро́диченъ. Подо́бенъ то́йже.</red></p>
<p><red>В</red>ъ зе́млю низве́рженъ бы́хъ, ꙳ грѣхи̑ ᲂу҆мертви́хсѧ, дꙋше́вными страстьмѝ и҆ тѣле́сными: ꙳ тѣ́мже тмо́ю покрыва́юсѧ ѿча́ѧнїѧ. ꙳ но воздви́гни мѧ̀ ны́нѣ, ꙳ къ жи́зни нетлѣ́ннѣй наставлѧ́ющи мѧ̀, ꙳ и҆ вы́шнемꙋ ѻ҆те́чествꙋ, ꙳ и҆дѣ́же гла́съ чи́стъ пра́зднꙋющихъ, ꙳ прест҃а́ѧ бг҃оневѣ́сто.</p>
<p><red>Крⷭ҇тобг҃оро́диченъ:</red></p>
<p><red>А҆́</red>гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше, и҆ мт҃рски тѝ вѣща́ше. ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве,꙳ пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;</p>
<p><red>Тропа́рь, гла́съ г҃:</red></p>
<p><red>А҆</red>пⷭ҇ли, ст҃і́и, моли́те ми́лостиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p><red>Сла́ва, мч҃никꙋ гла́съ д҃.</red></p>
<p><red>М</red>ꙋ́ченикъ тво́й, гдⷭ҇и, є҆пїма́хъ, во страда́нїи свое́мъ вѣне́цъ прїѧ́тъ нетлѣ́нный ѿ тебє̀, бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немѡщны́ѧ де́рзѡсти. тогѡ̀ моли́твами сп҃сѝ дꙋ́шы на́шѧ.</p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</red> <anchor type="page" number="562"/></p>
<p><red>На ᲂу҆́трени є҆ди́нъ канѡ́нъ ѻ҆ктѡ́иха. И҆ ст҃ы́хъ два̀.</red></p>
<p><red>Канѡ́нъ а҆пⷭ҇лѡвъ, є҆гѡ́же краегране́сїе:</red> <red>В</red>ѣ́рнѡ восхвалю̀ бж҃їѧ слꙋги̑. <red>І҆ѡ́сифъ.</red></p>
<p><red>Гла́съ а҃. Пѣ́снь а҃. І҆рмо́съ:</red></p>
<p><red>Т</red>воѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀ новосодѣ́лавшаѧ.</p>
<p><red>В</red>ѣ́рою почита́ющыѧ ва́шꙋ, свѧще́ннїи благоглаго́ливїи, па́мѧть, и҆ торжествꙋ́ющыѧ ра́достнѡ, страсте́й мглы̀ и҆зба́вите, и҆ вѣ́чныѧ ра́дости прича́стники содѣ́лайте.</p>
<p><red>С</red>топа́мъ послѣ́дꙋюще хрⷭ҇та̀, воплоще́ннагѡ за милосе́рдїе, пребога́тїи, сегѡ́ же повелѣ́нїємъ бг҃онача́льнымъ слꙋжа́ще, ꙗ҆ви́стесѧ всѣ́хъ заблꙋ́ждшихъ наста́вницы къ благоче́стїю.</p>
<p><red>С</red>тахѵ́а и҆ а҆мплі́а мꙋ́драго, и҆ ᲂу҆рва́на, а҆пе́ллїа же и҆ наркі́сса, и҆ а҆рїстовꙋ́ла, хрⷭ҇то́вы ᲂу҆ч҃никѝ бы́вшыѧ, вѣ́рою соше́дшесѧ, до́лжнѡ ᲂу҆блажи́мъ.</p>
<p><red>Бг҃оро́диченъ:</red></p>
<p><red>Ꙗ҆́</red>вственнꙋю го́рꙋ бж҃їю, кївѡ́тъ ст҃ы́й и҆ трапе́зꙋ, ста́мнꙋ же всезлатꙋ́ю, чи́стꙋю і҆и҃совꙋ пала́тꙋ, бл҃гослове́ннꙋю въ жена́хъ ᲂу҆блажи́мъ.</p>
<p><red>И҆́нъ канѡ́нъ мч҃ника.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ колесни̑цы фараѡ́новы и҆ си́лꙋ.</p>
<p><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ показа́лъ є҆сѝ на́мъ па́мѧть мч҃ника, ѡ҆зарѧ́ющꙋ всѧ́чєскаѧ, ꙗ҆́кѡ є҆ди́нъ многоми́лостивъ.</p>
<p><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ непобѣди́ма твоего̀ показа́лъ є҆сѝ мч҃ника, побо́рника въ мч҃ницѣхъ на безбо́жїе. <anchor type="page" number="563"/></p>
<p><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ дарова̑нїи бжⷭ҇твенными твоего̀ страда́льца ᲂу҆краси́лъ є҆сѝ, є҆пїма́ха, и҆ че́стїю вѣнча́лъ є҆сѝ.</p>
<p><red>Бг҃оро́диченъ:</red></p>
<p><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ безсѣ́меннѡ и҆зъ ᲂу҆тро́бы дв҃ы роди́лсѧ є҆сѝ, є҆ѧ́же ра́ди и҆ спаса́еши всѧ̑, ꙗ҆́кѡ є҆ди́нъ многоми́лостивъ.</p>
<p><red>Пѣ́снь г҃. І҆рмо́съ:</red></p>
<p><red>Є҆</red>ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й: ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче.</p>
<p><red>Ꙗ҆́</red>кѡ кла́съ многопло́денъ, мꙋ́дре, ꙗ҆ви́лсѧ є҆сѝ, сло́вомъ зна́нїѧ, гла́домъ та́ющыѧ вѣ́ры, пита́ѧ, стахѵ́е бг҃обл҃же́нне, и҆ пи́щи лꙋ́чшїѧ прича́стники бл҃года́тїю содѣ́лавъ, си́лою дх҃а.</p>
<p><red>М</red>ре́жею ѧ҆зы́ка, благоесте́ственнѡ взе́мъ, ᲂу҆лови́лъ є҆сѝ и҆зъ глꙋбины̀ ле́сти, а҆пⷭ҇толе, и҆ прине́слъ є҆сѝ бжⷭ҇твеннѡ пи́щꙋ, прише́дшемꙋ, наркі́ссе, спастѝ заблꙋ́ждшаго, цр҃ю̀ и҆ влⷣцѣ тва́ри.</p>
<p><red>П</red>оте́клъ є҆сѝ, ꙗ҆́коже ѕвѣзда̀ ѿ восто́ка, ᲂу҆стреми́всѧ, и҆ вретані̑йскїѧ гра́ды пости́глъ є҆сѝ, хрⷭ҇то́во проповѣ́дꙋѧ є҆ѵⷢ҇лїе, и҆ просвѣща́ѧ бл҃года́тїю, блаже́нне а҆рїстовꙋ́ле, вѣ́рнѡ прїе́млющыѧ сло́во твоѐ.</p>
<p><red>Бг҃оро́диченъ:</red></p>
<p><red>Ч</red>ерто́гъ свѣтоно́сенъ хрⷭ҇то́въ, и҆ прⷭ҇то́лъ высоча́йшїй, бг҃ороди́тельнице, ꙗ҆ви́ласѧ є҆сѝ, всенепоро́чнаѧ: въ тебѣ́ бо є҆ди́нъ почи́въ, на́шѧ ѿѧ́тъ трꙋды̀, и҆ бꙋ́дꙋщꙋю достѡ́йнымъ ᲂу҆гото́ва ѡ҆сла́бꙋ.</p>
<p><red>И҆́нъ. І҆рмо́съ:</red></p>
<p><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ᲂу҆тверди́сѧ въ гдⷭ҇ѣ се́рдце моѐ. <anchor type="page" number="564"/></p>
<p><red>С</red>ꙋровство̀ нечести́выхъ ѡ҆мрачи́лъ є҆́сть, всехва́льнымъ крⷭ҇то́мъ хвалѧ́сѧ, непобѣди́мый вѣнцено́сецъ хрⷭ҇то́въ, мч҃никъ є҆пїма́хъ.</p>
<p><red>С</red>ла́вꙋ презрѣ́въ привре́меннꙋю, и҆ къ подвигѡ́мъ совле́ксѧ, ра́довашесѧ бг҃омꙋ́дрый и҆ наслѣ́дникъ хрⷭ҇то́въ, мч҃никъ є҆пїма́хъ.</p>
<p><red>Бг҃оро́диченъ:</red></p>
<p><red>Р</red>а́дꙋйсѧ, мт҃и приснодв҃о, бг҃а сло́ва во чре́вѣ твое́мъ вмѣсти́вшаѧ, и҆ ро́ждшаѧ воплоще́ннаго, ꙗ҆́кѡ бг҃а кꙋ́пнѡ и҆ чл҃вѣ́ка.</p>
<p><red>Сѣда́ленъ а҆пⷭ҇толѡвъ, гла́съ а҃. Подо́бенъ:</red> <red>Г</red>ро́бъ тво́й, сп҃се:</p>
<p><red>П</red>ротечѐ зе́млю честно́е ва́ше вѣща́нїе, просвѣща́ющее дꙋ́шы невѣ́рныхъ человѣ̑къ, а҆пⷭ҇ли сла́внїи, свѧще́нными ходата̑йствы ва́шими. тѣ́мъ дне́сь ра́достнѡ соверша́емъ всечестнꙋ́ю и҆ свѣтоза́рнꙋю ва́шꙋ па́мѧть, вѣ́рнѡ веселѧ́щесѧ.</p>
<p><red>Сла́ва, мч҃ника, гла́съ г҃. Подо́бенъ:</red> <red>Б</red>жⷭ҇твенныѧ вѣ́ры:</p>
<p><red>С</red>то́лпъ ѡ҆дꙋшевле́нъ, и҆́стины свидѣ́тель бы́лъ є҆сѝ во страда́нїи, неви̑димыѧ врагѝ побѣди́въ, ви́димыми мꙋчи́тєли, всеизрѧ́дне, ѿ хрⷭ҇та̀ вѣне́цъ прїе́мъ. тѣ́мже зове́мъ тѝ: не преста́й молѧ́сѧ, сла́вне, дарова́ти на́мъ ве́лїю ми́лость.</p>
<p><red>И҆ ны́нѣ, бг҃оро́диченъ:</red></p>
<p><red>Б</red>жⷭ҇твеннагѡ є҆стества̀ не ѿлꙋчи́всѧ, пло́ть бы́въ во чре́вѣ твое́мъ: но бг҃ъ вочеловѣ́чивсѧ и҆ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀, сохрани́въ всенепоро́чнꙋю, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лїю ми́лость.</p>
<p><red>Крⷭ҇тобг҃оро́диченъ:</red></p>
<p><red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ᲂу҆вы̀ мнѣ̀, <anchor type="page" number="564"/> ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;</p>
<p><red>Пѣ́снь д҃. І҆рмо́съ:</red></p>
<p><red>Г</red>о́рꙋ тѧ̀, бл҃года́тїю бж҃їею приѡсѣне́ннꙋю, прозорли́выма а҆ввакꙋ́мъ ᲂу҆смотри́въ ѻ҆чи́ма, и҆зъ тебє̀ и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше и҆ ѡ҆бновле́нїе.</p>
<p><red>Ѡ҆</red>блиста́въ на землѝ пра́вды со́лнце, ꙗ҆́коже лꙋчѝ та́инствєнныѧ происпꙋстѝ ꙗ҆́вѣ, стахѵ́а же и҆ наркі́сса, ᲂу҆рва́на и҆ а҆мплі́а, а҆рїстовꙋ́ла и҆ а҆пе́ллїа, сꙋ́щихъ во тмѣ̀ просвѣща́ющыѧ.</p>
<p><red>К</red>рѣ́постїю бжⷭ҇твеннагѡ ᲂу҆крѣплѧ́емь дх҃а, живꙋ́щыѧ во тмѣ̀, сы́ны показа́лъ є҆сѝ свѣ́та, а҆мплі́е а҆пⷭ҇ле, соверша́ѧ чꙋде́съ дѣла̀ пресла̑внаѧ, и҆ ᲂу҆пражднѧ́ѧ де́мѡнѡвъ полкѝ.</p>
<p><red>В</red>о́дъ бжⷭ҇твенныхъ и҆спо́лненъ, поте́клъ є҆сѝ ꙗ҆́коже стрꙋѧ̀, ᲂу҆рва́не, спаси́тельнаѧ, гѡ́рькїѧ и҆ непи̑тныѧ во́ды ѿгонѧ́ѧ, и҆ напаѧ́ѧ бл҃года́тїю, благоче́ствꙋющихъ, преблаже́нне, полнотꙋ̀.</p>
<p><red>Бг҃оро́диченъ:</red></p>
<p><red>Ꙗ҆</red>ви́ласѧ є҆сѝ а҆́гг҃лѡвъ преимꙋ́щи, влⷣчце: ѻ҆́нымъ бо стра́шнаго во ᲂу҆тро́бѣ несказа́ннѡ вмѣсти́ти сподо́биласѧ є҆сѝ, и҆ на рꙋка́хъ носи́ти, ꙗ҆́коже млⷣнца, дне́й же и҆ лѣ́тъ дре́внѣйша.</p>
<p><red>И҆́нъ. І҆рмо́съ:</red></p>
<p><red>Т</red>воегѡ̀ на землѝ ꙗ҆вле́нїѧ, хрⷭ҇тѐ бж҃е проповѣ́даѧ проро́къ прише́ствїе, съ весе́лїемъ вопїѧ́ше: сла́ва си́лѣ твое́й, гдⷭ҇и.</p>
<p><red>Б</red>езбо́жныхъ неради́въ преще́нїѧ, къ по́двигѡмъ ѡ҆полчи́сѧ, дерзнове́ннѡ вопїѧ̀ благосла́вный є҆пїма́хъ: сла́ва си́лѣ твое́й, гдⷭ҇и.</p>
<p><red>Два́жды.</red></p>
<p><red>З</red>емна̑ѧ ѡ҆плева́въ, сме́ртїю црⷭ҇тво наслѣ́дова сла́вный є҆пїма́хъ, вѣ́рнѡ вопїѧ̀: сла́ва си́лѣ твое́й, гдⷭ҇и.</p>
<p><red>Бг҃оро́диченъ:</red></p>
<p><red>И҆́</red>же со ѻ҆ц҃е́мъ и҆ дх҃омъ славосло́вимагѡ въ <anchor type="page" number="566"/> вы́шнихъ, добропобѣ́дный є҆пїма́хъ на три́знищи гдⷭ҇а всѣ̑мъ невѣ́дꙋщымъ проповѣ́да.</p>
<p><red>Пѣ́снь є҃. І҆рмо́съ:</red></p>
<p><red>П</red>росвѣти́вый сїѧ́нїемъ прише́ствїѧ твоегѡ̀, хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀, сердца̀ просвѣтѝ, свѣ́томъ твоегѡ̀ бг҃оразꙋ́мїѧ, правосла́внѡ пою́щихъ тѧ̀.</p>
<p><red>П</red>а́стырѧ до́брагѡ бг҃оизбра̑нныѧ ѻ҆́вцы, посредѝ волкѡ́въ ѿ негѡ̀ ꙗ҆́вѣ по́слани бы́ша, сїѧ̑ ᲂу҆кроща́юще и҆ приводѧ́ще ко ѡ҆гра́дѣ мы́сленнѣй вѣ́рою.</p>
<p><red>В</red>ели́кїй тѧ̀ а҆ндре́й вѷзанті́и поста́ви є҆пі́скопа, и҆̀же та́мѡ вѣ́рнѡ пла́вающыѧ, стахѵ́е свѧще́ннѣйше, и҆ ᲂу҆правлѧ́ющаго къ приста́нищємъ ти̑химъ, бжⷭ҇твенною бл҃года́тїю.</p>
<p><red>Ꙗ҆́</red>коже многоцѣ́ненъ ка́мень тѧ̀ и҆мѧ́ше краеꙋго́льный и҆раклі́йскаѧ честна́ѧ це́рковь, ᲂу҆крѣплѧ́юща, а҆пе́ллїе бл҃же́нне, сїю̀ сло́вомъ и҆́стины. тѣ́мъ досто́йнѡ почита́емъ тѧ̀.</p>
<p><red>Бг҃оро́диченъ:</red></p>
<p><red>З</red>ачала̀ є҆сѝ па́че сло́ва сло́во, и҆ родила̀ є҆сѝ, всепѣ́таѧ, є҆го́же ѻ҆ц҃ъ и҆зъ чре́ва родѝ пре́жде вѣкѡ́въ, чⷭ҇таѧ. тѣ́мже, ꙗ҆́кѡ сегѡ̀ мт҃рь, тѧ̀ до́лжнѡ ᲂу҆блажа́емъ.</p>
<p><red>И҆́нъ. І҆рмо́съ:</red></p>
<p><red>П</red>росвѣще́нїе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нїй разрѣши́ ны, бл҃же, тво́й ми́ръ да́рꙋѧй.</p>
<p><red>З</red>ащити́всѧ бл҃года́ти ѻ҆рꙋ́жїемъ крⷭ҇та̀, нечести̑вымъ вопїѧ́ше мч҃никъ: ме́чь же и҆ ѻ҆́гнь не ѿсѣче́тъ мѧ̀ хрⷭ҇то́вы любвѐ.</p>
<p><red>Б</red>лагосла́вный є҆пїма́хъ сꙋди́щꙋ предстоѧ̀ беззако́ннꙋющихъ, вопїѧ́ше благоде́рзостнѣ: землѝ и҆ нб҃сѐ бо́зи несотво́ршїи, нечести́вїи да поги́бнꙋтъ.</p>
<p><red>Б</red>лагосла́вный є҆пїма́хъ ѿ бг҃а вдохнꙋ́всѧ, ѻ҆ц҃а̀, сло́ва и҆ ст҃а́гѡ дх҃а во є҆ди́номъ є҆стествѣ̀ невѣ́дꙋщымъ трⷪ҇цꙋ проповѣ́да. <anchor type="page" number="567"/></p>
<p><red>Бг҃оро́диченъ:</red></p>
<p><red>К</red>то̀ и҆зрещѝ возмо́жетъ ржⷭ҇тва̀ твоегѡ̀, чⷭ҇таѧ, па́че сло́ва пресла́вный ѻ҆́бразъ; є҆стество́мъ бо бг҃а воплоще́нна па́че сло́ва родила̀ є҆сѝ.</p>
<p><red>Пѣ́снь ѕ҃. І҆рмо́съ:</red></p>
<p><red>Ѡ҆</red>бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нїе.</p>
<p><red>М</red>орѧ̀ ꙗ҆зы́кѡвъ возмꙋти́вше бжⷭ҇твенными восхождє́нїи, спасо́сте дре́вле въ го́рцѣмъ мо́ри пото́пльшыѧсѧ, и҆ приведо́сте и҆зба́вителю спа́сшыѧсѧ, бг҃обл҃же́ннїи.</p>
<p><red>М</red>и́лости воли́телѧ бг҃а проповѣ́далъ є҆сѝ, и҆ ле́сти свободи́лъ є҆сѝ, бжⷭ҇твенный наркі́ссе, дꙋ́шы благочести́выхъ, вели́кїй бы́въ а҆ѳи́нѧнъ предсѣда́тель и҆ насади́тель садѡ́въ кра́сныхъ, бг҃облаже́нне.</p>
<p><red>Б</red>жⷭ҇твенный ᲂу҆рва́нъ, сло́во жизното́чное и҆ бл҃года́ть врачева́нїй и҆сточи́въ, привлечѐ лю́ди къ просвѣще́нїю бж҃е́ственнагѡ ра́зꙋма, ꙗ҆́кѡ подража́тель воплоти́вшагѡсѧ и҆ мі́ръ спа́сшагѡ.</p>
<p><red>Бг҃оро́диченъ:</red></p>
<p><red>П</red>ое́мъ тѧ̀, є҆́юже ѡ҆правди́хомсѧ, и҆̀же пе́рвѣе ѡ҆сꙋжде́ннїи, и҆ совокꙋпи́хомсѧ навеще́ствєннымъ слꙋжи́телємъ, и҆ раѧ̀ сподо́бихомсѧ, въ жена́хъ бл҃гослове́ннаѧ бг҃ора́дованнаѧ.</p>
<p><red>И҆́нъ. І҆рмо́съ:</red></p>
<p><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.</p>
<p><red>Ѡ҆</red>ста́ви ꙗ҆̀же въ мі́рѣ и҆ мі́ръ є҆пїма́хъ, и҆ тѣ́ло мꙋ́камъ мꙋ́жественнѡ предадѐ за влⷣкꙋ, и҆ хрⷭ҇то́въ наслѣ́дникъ бы́сть.</p>
<p><red>Оу҆</red>празднѝ і҆́дѡлѡвъ ле́сть є҆пїма́хъ, и҆ сла́вы сподо́бисѧ и҆́стинныѧ, прїе́мъ врачева́нїй благода́ть, ѿ ни́хже всѝ вѣ́рнїи почерпа́емъ. <anchor type="page" number="568"/></p>
<p><red>П</red>риѡбщи́всѧ хрⷭ҇то́вымъ стрⷭ҇те́мъ є҆пїма́хъ си́лою распе́ншагосѧ пло́тїю хрⷭ҇та̀ бг҃а, и҆ вѣнцы̀ сла́вы ѿ негѡ̀, ꙗ҆́кѡ вѣ́ренъ, прїѧ́тъ.</p>
<p><red>Бг҃оро́диченъ:</red></p>
<p><red>М</red>олѝ ѡ҆ рабѣ́хъ твои́хъ, дв҃о бцⷣе, и҆зъ тебє̀ вопло́щшагосѧ бг҃а на́шего, ꙗ҆́кѡ тѧ̀ и҆ є҆ди́нꙋ предста́тельницꙋ на́шꙋ вѣ́мы.</p>
<p><red>Конда́къ, а҆пⷭ҇лѡвъ, гла́съ и҃. Подо́бенъ:</red> <red>Ꙗ҆́</red>кѡ нача́тки:</p>
<p><red>Ꙗ҆́</red>кѡ свѧщє́ннаѧ сокрѡ́вища всест҃а́гѡ дх҃а, и҆ сл҃нца сла́вы сїѧ̑нїѧ по до́лгꙋ воспои́мъ, мꙋ̑дрыѧ а҆пⷭ҇лы, а҆пе́ллїа, ᲂу҆рва́на же и҆ а҆рїстовꙋ́ла, а҆мплі́а, наркі́сса, и҆ стахѵ́а, ꙗ҆̀же бл҃года́ть собра̀ бг҃а на́шегѡ.</p>
<p><red>Пѣ́снь з҃. І҆рмо́съ:</red></p>
<p><red>Т</red>ебѐ ᲂу҆́мнꙋю, бцⷣе, пе́щь, разсмотрѧ́емъ, вѣ́рнїи, ꙗ҆́коже бо ѻ҆́троки спасѐ трѝ превозноси́мый, мі́ръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.</p>
<p><red>Т</red>ерпѣ́нїемъ напа́стей и҆зба́вистесѧ врага̀ и҆скꙋша́ющагѡ вы̀: тꙋ́чами же сло́ва живо́тнагѡ, сла́внїи а҆пⷭ҇ли, ве́сь ᲂу҆гаси́сте пла́мень ле́сти, зовꙋ́ще: хва́льный и҆ превозноси́мый ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>П</red>ресвѣ́тлѡ и҆ и҆зрѧ́днѡ совѣща́лъ є҆сѝ, и҆ соверше́ннѡ твоѧ̑, а҆рїстовꙋ́ле, ᲂу҆ченикѝ, бл҃же́нне, наказа́лъ є҆сѝ, ꙗ҆́кѡ ѵ҆поста́снꙋю мꙋ́дрость и҆мѣ́ѧ, тѧ̀ наказꙋ́ющꙋ хва́льнаго возвѣща́ти, ѻ҆тцє́въ бг҃а и҆ препросла́вленна.</p>
<p><red>В</red>ѣ́рныхъ свѧще́нное совокꙋпле́нїе, свѧще́ннѣйшими гла́сы блажи́тъ тѧ̀, а҆пе́ллїе, кончи́нꙋ бо бл҃же́ннꙋ и҆мѣ́лъ є҆сѝ, житїе́ же а҆́гг҃льское, поѧ̀ всегда̀ хва́льнаго ѻ҆тцє́въ бг҃а и҆ препросла́вленна.</p>
<p><red>Бг҃оро́диченъ:</red></p>
<p><red>И҆</red>зба́ви ны̀ ѿ напа́стей и҆ скорбе́й и҆ печа́лей разли́чныхъ, и҆ ꙗ҆зы́кѡвъ наше́ствїѧ, влⷣчце всепѣ́таѧ, ꙗ҆́кѡ да тѧ̀ <anchor type="page" number="569"/> сла́вимъ, и҆ сн҃ꙋ твоемꙋ̀ взыва́емъ: хва́льный ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>И҆́нъ. І҆рмо́съ:</red></p>
<p><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>С</red>о ѻ҆гне́мъ ле́сть попира́ѧ мꙋ́жески, распе́ншемꙋсѧ добропобѣ́дный вопїѧ́ше є҆пїма́хъ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Н</red>е ᲂу҆боѧ́сѧ пла́мене, нижѐ ѕвѣре́й ди́вїихъ, нижѐ мꙋ́къ, непобѣди́мый є҆пїма́хъ, зовы́й: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>С</red>о ѻ҆ц҃е́мъ, сло́ва и҆ всест҃а́го дх҃а не вѣ́дꙋщымъ є҆пїма́хъ проповѣ́дꙋѧ, взыва́ше: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>Н</red>еѡпа́льною кꙋпино́ю и҆ росода́тельною пе́щїю, ты̀ пронаписа́вшаѧсѧ, мт҃и чⷭ҇таѧ, несказа́ннѡ бо родила̀ є҆сѝ воплоще́ннаго хрⷭ҇та̀ бг҃а, бл҃гослове́ннаѧ.</p>
<p><red>Пѣ́снь и҃. І҆рмо́съ:</red></p>
<p><red>В</red>ъ пещѝ ѻ҆́троцы і҆и҃левы, ꙗ҆́коже въ горни́лѣ, добро́тою бл҃гоче́стїѧ чистѣ́е зла́та блеща́хꙋсѧ, гл҃го́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.</p>
<p><red>В</red>ъ мі́рѣ, ꙗ҆́коже мо́лнїѧ, ꙗ҆ви́стесѧ бг҃ови́дцы, попалѧ́юще ᲂу҆́бѡ ле́сть, пою́щыѧ же сы́ны днѐ показꙋ́юще, и҆ вопїю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а, по́йте, и҆ превозноси́те во всѧ̑ вѣ́ки.</p>
<p><red>С</red>ла́дкою со́лїю твои́хъ, а҆мплі́е, ᲂу҆че́нїй, ле́сти гни́лость ѡ҆чи́стилъ є҆сѝ. тѣ́мже чтꙋ́ще тѧ̀ пое́мъ: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.</p>
<p><red>Д</red>а пое́тсѧ стахѵ́й сла́вный, и҆ а҆мплі́й, а҆пе́ллїй же и҆ наркі́ссъ, ᲂу҆рва́нъ же, и҆ всемꙋ́дрый, вопїѧ́й вѣ́рнѡ, <anchor type="page" number="570"/> а҆рїстовꙋ́лъ: благослови́те всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.</p>
<p><red>Бг҃оро́диченъ:</red></p>
<p><red>Т</red>ѧ̀ и҆ стѣ́нꙋ и҆ прибѣ́жище и҆ лѣ́ствицꙋ, къ высотѣ̀ преводѧ́щꙋ человѣ́чество, всенепоро́чнаѧ чⷭ҇таѧ, вѣ́дѧще, зове́мъ: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.</p>
<p><red>И҆́нъ. І҆рмо́съ:</red></p>
<p><red>В</red>о ѻ҆́бразѣ а҆́гг҃ла ꙗ҆́вльшагѡсѧ въ пещѝ ѻ҆́гненнѣй пѣсносло́вцєвъ, хрⷭ҇та̀ бг҃а, по́йте ѻ҆́троцы, сщ҃е́нницы бл҃гослови́те, лю́дїе превозноси́те во всѧ̑ вѣ́ки.</p>
<p><red>П</red>обѣди́телѧ ле́сти показа́вшаго и҆ беззако́нныхъ мꙋже́й, вѣнцено́сца є҆пїма́ха, по́йте ѻ҆́троцы, свѧще́нницы благослови́те, лю́дїе превозноси́те во всѧ̑ вѣ́ки.</p>
<p><red>В</red>рача̀ страсте́й и҆ недꙋ́гѡвъ на́мъ дарова́вшаго лю́тыхъ, страстоно́сца є҆пїма́ха, по́йте ѻ҆́троцы, свѧще́нницы благослови́те, лю́дїе превозноси́те є҆го̀ во вѣ́ки.</p>
<p><red>Н</red>а землѝ па́мѧть є҆пїма́ха возвели́чившаго хрⷭ҇та̀, и҆ тѣ́мъ и҆сцѣли́вшаго разли̑чныѧ недꙋ́ги, свѧще́ннїи по́йте, и҆ превозноси́те є҆го̀ во вѣ́ки.</p>
<p><red>Бг҃оро́диченъ:</red></p>
<p><red>Н</red>еизрече́ннѡ и҆ безсѣ́меннѡ заче́ншꙋю, и҆ ро́ждшꙋю дв҃ꙋ хрⷭ҇та̀ бг҃а на́шего, по́йте дѣ́ти, свѧще́нницы благослови́те, лю́дїе превозноси́те ю҆̀ во вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Ѻ҆́</red>бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ᲂу҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.</p>
<p><red>Д</red>а земны̑ѧ концы̀ и҆спо́лнєнныѧ пре́лести борца̀, и҆ напо́лнєнныѧ ѡ҆мраче́нїѧ безбо́жїѧ, бла́гости свѣ́томъ ѡ҆зари́ши зна́нїѧ, твоѧ̑ спаси́тєльныѧ зари̑, ще́дре, си̑мъ посла́лъ є҆сѝ. <anchor type="page" number="570"/></p>
<p><red>Ꙗ҆</red>ви́лсѧ є҆сѝ тезоиме́ннѡ, сла́вне, спаси́тельный кла́съ, пшени́цꙋ тре́бꙋющымъ носѧ́щь, ᲂу҆твержде́нїе бг҃оразꙋ́мїѧ подаю́щꙋю и҆ гла́да ᲂу҆́мнагѡ и҆з̾има́ющꙋю, вѣ́рою тѧ̀ и҆ любо́вїю, свѧщеннопроповѣ́дниче, пою́щымъ.</p>
<p><red>Оу҆</red>ста̀ бж҃їѧ бы́въ, ри́торѡвъ ѧ҆зы́ки неглагѡ́ливы показа́лъ є҆сѝ, и҆ и҆зъ горта́ни вра́жїѧ, а҆рїстовꙋ́ле, и҆звле́клъ є҆сѝ дꙋ́шы, и҆ приве́лъ є҆сѝ гдⷭ҇ꙋ спасе́ны, совершє́нны позна́нїемъ.</p>
<p><red>Н</red>б҃са̀ ᲂу҆́бѡ бы́ша бг҃ови̑дна живꙋ́щѧ, бж҃їи а҆пⷭ҇ли, и҆̀же на землѝ чи́стѡ ва́съ чтꙋ́щыѧ, и҆ и҆́скреннѡ вы́нꙋ блажа́щыѧ, прича́стники вѣ́чныѧ сподо́бите свѣ́тлости.</p>
<p><red>Бг҃оро́диченъ:</red></p>
<p><red>Н</red>о́сиши всѧ̑ носѧ́щаго и҆ млеко́мъ пита́еши всѣ̑мъ пи́щꙋ подаю́щаго. ве́лїе и҆ стра́шно, є҆́же па́че ᲂу҆ма̀, твоѐ та́инство, кївѡ́те честна́гѡ свѧще́нїѧ, дв҃о бцⷣе: тѣ́мъ тѧ̀ вѣ́рою ᲂу҆блажа́емъ.</p>
<p><red>И҆́нъ. І҆рмо́съ:</red></p>
<p><red>Т</red>ѧ̀, невмѣсти́мое сло́во, во ᲂу҆тро́бꙋ вмѣсти́вшꙋю, нб҃съ простра́ннѣйшꙋю и҆ херꙋві́мѡвъ сла́внѣйшꙋю, бцⷣе чи́стаѧ, пѣ́сньми велича́емъ.</p>
<p><red>Т</red>ы̀ ꙗ҆́кѡ возлюби́лъ є҆сѝ соверше́ннѡ и҆ ᲂу҆мре́ти за ᲂу҆ме́ршаго на́съ ра́ди хрⷭ҇та̀. тѣ́мже ѿ негѡ̀ въ вы́шнихъ вво́инилсѧ є҆сѝ, мч҃ниче: є҆го́же со ѻ҆ц҃е́мъ и҆ дх҃омъ пѣ́сньми велича́емъ.</p>
<p><red>Т</red>ы̀ ꙗ҆́кѡ на землѝ сп҃са бг҃а и҆сповѣ́далъ є҆сѝ предъ нечести́выми мꙋчи́тєли вѣ́рнѡ: ны́нѣ въ вы́шнихъ ѿ негѡ̀ предъ а҆́гг҃лы, свидѣ́телю є҆пїма́ше, и҆ ѿ ѻ҆ц҃а̀ и҆ дх҃а сла́вою вѣнча́лсѧ є҆сѝ.</p>
<p><red>Бг҃оро́диченъ:</red></p>
<p><red>Т</red>ѧ̀ свѣтоно́сный ѻ҆́блакъ, и҆ чⷭ҇тꙋю и҆ сла́внꙋю дв҃ꙋ, и҆ мт҃рь бж҃їю, мѡѷсе́ю ꙗ҆́вльшꙋюсѧ та́инственнѡ на горѣ̀ сїна́йстѣй, неѡпали́мꙋю кꙋпинꙋ̀, въ пѣ́нїихъ велича́емъ. <anchor type="page" number="572"/></p>
<p><red>Свѣти́ленъ. Подо́бенъ:</red> <red>Ж</red>єны̀ ᲂу҆слы́шите:</p>
<p><red>Б</red>жⷭ҇твенный а҆рїстовꙋ́лъ, и҆ стахѵ́й пребога́тый, и҆ а҆пе́ллїй бг҃омꙋ́дрый и҆ наркі́ссъ, и҆ а҆мплі́й и҆ ᲂу҆рва́нъ всемꙋ́дрїи, ны́нѣ ѿ на́съ да почтꙋ́тсѧ, ꙗ҆́кѡ хрⷭ҇тѡ́вы а҆пⷭ҇ли, и҆́миже мі́ръ ѿ ле́сти многоѻбра́зныѧ и҆зба́висѧ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ꙗ҆</red>ви́ласѧ є҆сѝ преимꙋ́щи херꙋві́мѡвъ, всепѣ́таѧ: сѣдѧ́щаго бо на си́хъ ра́менахъ, пречⷭ҇таѧ ѻ҆трокови́це, на ѡ҆б̾ѧ́тїихъ твои́хъ носи́ла є҆сѝ, и҆ млⷣнца млекопита́ла є҆сѝ. є҆го́же прилѣ́жнѡ молѝ ѡ҆ на́съ пою́щихъ тѧ̀ бцⷣꙋ вои́стиннꙋ.</p>
<footer/>
</document>
