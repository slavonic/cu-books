<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="215"/>
<p><red>Мѣ́сѧца тогѡ́же въ в҃і-й де́нь.</red></p>
<p><red>Ст҃ы́хъ мꙋ́чєникъ, про́ва, тара́ха и҆ а҆ндроні́ка:</red></p>
<p><red>И҆ прпⷣбнагѡ ѻ҆тца̀ на́шегѡ космы̀ свѧтогра́дца, и҆ творца̀ канѡ́нѡвъ, є҆пі́скопа маїꙋ́мскагѡ.</red></p>
<p><red>Въ то́йже де́нь пра́зднованїе ст҃о́мꙋ і҆ѡа́ннꙋ крⷭ҇ти́телю гдⷭ҇ню, на па́мѧть пренесе́нїѧ и҆зъ ма́льты во гра́дъ га́тчинꙋ крⷭ҇та̀ и҆зъ ча́сти дре́ва животворѧ́щагѡ крⷭ҇та̀ гдⷭ҇нѧ: чꙋдотво́рнагѡ ѻ҆́браза бж҃їѧ мт҃ри, пи́саннагѡ ст҃ы́мъ є҆ѵⷢ҇лі́стомъ лꙋко́ю: и҆ десны́ѧ рꙋкѝ моще́й ст҃а́гѡ і҆ѡа́нна крⷭ҇ти́телѧ.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры мч҃никѡвъ, гла́съ д҃.</red></p>
<p><red>Подо́бенъ:</red> <red>Д</red>а́лъ є҆сѝ зна́менїе:</p>
<p><red>В</red>ъ лицѐ сокрꙋша́емь, и҆ по вы́и ᲂу҆ранѧ́емь, ꙳ и҆ же́злїемъ раздроблѧ́емь, ꙳ рꙋка́ми же и҆зжига́емь, и҆ главꙋ̀, мч҃ниче, ꙳ и҆ рожны̀ пробода́емь лю́тѣ, ꙳ ᲂу҆ши́ма и҆ <anchor type="page" number="216"/> ᲂу҆стна́ма ѡ҆брѣ́зꙋемь, ꙳ и҆ ѻ҆́цтомъ напаѧ́емь, ꙳ и҆ ѕвѣрє́мъ поверга́емь, и҆ мече́мъ ᲂу҆сѣка́емь мꙋ́чениче, ꙳ весели́лсѧ є҆сѝ, тара́хе.</p>
<p><red>Т</red>ерпѣ́лъ є҆сѝ бїе́мь, и҆ рѡжны̀ пробода́емь, ꙳ и҆ лы́стѡмъ ѿрѣ́заємымъ, ꙳ ѻ҆́чїю лиша́емь, ꙳ и҆ ѕвѣрє́мъ, всебл҃же́нне, въ снѣ́дь дава́емь, ꙳ и҆ ѻ҆гню̀ приближа́ѧйсѧ, ꙳ и҆ мече́мъ главоꙋсѣка́емь, ꙳ мч҃никѡвъ ᲂу҆добре́нїе, ꙳ и҆ цр҃кве ᲂу҆твержде́нїе, ꙳ страда́льче про́ве сла́вный, а҆́гг҃лѡмъ равноче́стне.</p>
<p><red>Ѻ҆</red>гне́мъ сожига́емь, ꙳ и҆ воло́выми жи́лами бїе́мь, ꙳ стрꙋгѝ стрꙋ́жемь, ꙳ по лы́стѡмъ крои́мь, ꙳. и҆ бг҃осло́вный ᲂу҆рѣ́заемь ꙗ҆зы́къ, ꙳ и҆ зꙋбы̀, мч҃ниче, сꙋ́ровѡ, а҆ндроні́че, и҆скоренѧ́емь, ꙳ со ѕвѣрьми́ же сплета́ѧсѧ, ꙳ и҆ скончава́емь мечи̑, ꙳ по́двигъ соверши́лъ є҆сѝ, и҆ вѣне́цъ прїѧ́лъ є҆сѝ.</p>
<p><red>И҆́ны стїхи̑ры прпⷣбнагѡ, гла́съ д҃. Подо́бенъ:</red> <red>Ꙗ҆́</red>кѡ до́блѧ:</p>
<p><red>Ꙗ҆́</red>кѡ мꙋ́дрости тѧ̀ пита́телѧ, ꙳ и҆ чистоты̀ корми́телѧ, ꙳ сокро́вище зна́нїѧ, і҆ера́рше космо̀, ꙳ бг҃осло́вника и҆звѣ́стнѣйшаго, ᲂу҆ч҃телѧ бжⷭ҇твенна, ꙳ вѣ̑рнымъ просвѣти́телѧ ꙳ похвалѧ́емъ, бл҃же́нне, ꙳ молѧ́ще тобо́ю влⷣкꙋ, ꙳ ѿ тлѝ и҆ бѣ́дъ и҆ всѧ́кагѡ вре́да ꙳ всѣ̑мъ на́мъ и҆зба́витисѧ.</p>
<p><red>В</red>оздержа́нїемъ пожи́лъ є҆сѝ, ꙳ бдѣ́нїемъ же и҆ посто́мъ, ꙳ цѣломꙋ́дрїемъ и҆ смире́нїемъ, сла́вне, ꙳ ра́зꙋмомъ всѧ́чески ѡ҆богати́лсѧ є҆сѝ, ꙳ ни́жнихъ и҆ привре́менныхъ, ꙳ и҆ вы́шними свѣ́тлыми: ꙳ и҆ ꙗ҆́снѡ возгремѣ́лъ є҆сѝ недоꙋмѣ́нное, ꙳ стра́шное же и҆ вели́кое, блаже́нне, всѣ́хъ цр҃ѧ̀ ꙳ строе́нїѧ та́инство.</p>
<p><red>С</red>миренномꙋ́дръ и҆ кро́токъ, ꙳ ти́хъ же и҆ доброглаго́ливъ, ꙳ ᲂу҆вѣ́тливъ и҆ неѕло́бивъ, цѣломꙋ́дренъ и҆ пра́веденъ, препро́стъ и҆ цѣ́лъ, ꙳ прпⷣбне космо̀, ты̀ бы́въ, ꙳ і҆ера́рхъ ѿ бг҃а свѧщенноѧвле́нъ є҆сѝ, ꙳ и҆ ᲂу҆па́слъ є҆сѝ на ѕла́цѣ во́дъ спаси́тельныхъ ꙳ ста́до твоѐ, бг҃омꙋ́дре: ꙳ тѣ́мъ тѧ̀ ны́нѣ ᲂу҆блажа́емъ. <anchor type="page" number="217"/></p>
<p><red>Сла́ва, гла́съ д҃. А҆нато́лїа:</red></p>
<p><red>В</red>о́инствоваше хрⷭ҇тꙋ̀, ꙗ҆̀же на землѝ кра̑снаѧ ѡ҆ста́висте, и҆ крⷭ҇тъ на ра́мена взе́мше, мꙋ́къ ра́ди многоплете́нныхъ томꙋ̀ послѣ́довали є҆стѐ, и҆ предъ цари̑ и҆ мꙋчи́тєли мно́гими не ѿверго́стесѧ є҆гѡ̀: а҆́гг҃ли вѣнцы̑ побѣ́дными главы̑ ва́шѧ ᲂу҆вѧзо́ша, дерзнове́ннїи дꙋше́ю свѣ́тлѡ въ черто́гъ вели́кїй внидо́сте. про́ве, сла́во мꙋ́ченикѡвъ: тара́хе, де́мѡнѡвъ гꙋби́телю: и҆ а҆ндроні́че, побѣ́да вѣ́рныхъ: дерзнове́нїе и҆мꙋ́ще ко сп҃сꙋ всѣ́хъ, моли́тесѧ ѡ҆ дꙋша́хъ на́шихъ.</p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Поⷣ:</red> <red>Ꙗ҆́</red>кѡ до́блѧ:</p>
<p><red>А҆́</red>гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше. ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;</p>
<p><red>На стїхо́внѣ ѻ҆ктѡ́иха.</red></p>
<p><red>Сла́ва, мꙋ́ченикѡвъ, гла́съ а҃: А҆ндре́а і҆ерⷭ҇ли́млѧнина:</red></p>
<p><red>Т</red>рира́сленное собра́нїе, равночи́сленнїи ст҃ы́ѧ трⷪ҇цы, ꙗ҆́коже ѕвѣ́зды свѣ̑тлыѧ ѿ восто́ка ꙗ҆́вльшесѧ, тва́рь созыва́ютъ къ свѧще́нномꙋ торжествꙋ̀, про́въ и҆ тара́хъ со а҆ндроні́комъ мꙋ́дрымъ: плѡ́ти бо своѧ̑ ѕвѣрє́мъ преда́ша, и҆ кро́вїю зе́млю ѡ҆багри́вше, вѣнцено́сцы на нб҃сѣ́хъ со а҆́гг҃лы ликовствꙋ́ютъ, просѧ́ще ѡ҆ на́съ чл҃вѣколюби́ваго бг҃а, прегрѣше́нїй ѡ҆ставле́нїе дарова́ти и҆ ве́лїю ми́лость.</p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</red></p>
<p><red>Подо́бенъ:</red> <red>В</red>сехва́льнїи мꙋ́чєницы:</p>
<p><red>З</red>аколе́нїе твоѐ непра́ведное, хрⷭ҇тѐ, ꙳ дв҃а зрѧ́щи, ꙳ пла́чꙋщи вопїѧ́ше тѝ: ꙳ ча́до сладча́йшее, ꙳ ка́кѡ безъ пра́вды ᲂу҆мира́еши; ꙳ ка́кѡ на дре́вѣ ви́сиши, ꙳ и҆́же всю̀ зе́млю повѣ́шей на вода́хъ; ꙳ не ѡ҆ста́ви менѐ є҆ди́нꙋ, <anchor type="page" number="218"/> бл҃годѣ́телю многоми́лостиве, ꙳ мт҃рь и҆ рабꙋ̀ твою̀, молю́сѧ.</p>
<p><red>Тропа́рь мꙋ́ченикѡвъ, гла́съ є҃:</red></p>
<p><red>С</red>т҃ы́хъ мꙋ́чєникъ и҆справле́нїємъ нбⷭ҇ныѧ си̑лы преꙋдиви́шасѧ, ꙗ҆́кѡ въ тѣ́лѣ сме́ртнѣмъ, безтѣле́снаго врага̀, си́лою крⷭ҇та̀ подвиза́вшесѧ до́брѣ, побѣди́ша неви́димѡ: и҆ мо́лѧтсѧ гдⷭ҇ꙋ, поми́ловатисѧ дꙋша́мъ на́шымъ.</p>
<p><red>Сла́ва, прпⷣбнагѡ, гла́съ и҃:</red></p>
<p><red>П</red>равосла́вїѧ наста́вниче, благоче́стїѧ ᲂу҆чи́телю и҆ чистоты̀, вселе́нныѧ свѣти́льниче, а҆рхїере́ѡвъ бг҃одꙋхнове́нное ᲂу҆добре́нїе, ѳеофа́не премꙋ́дре, ᲂу҆че́ньми твои́ми всѧ̑ просвѣти́лъ є҆сѝ: цѣвни́це дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ.</p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:</red></p>
<p><red>На ᲂу҆́трени, канѡ́нъ ѻ҆ктѡ́иха є҆ди́нъ, и҆ ст҃ы́хъ два̀.</red></p>
<p><red>Канѡ́нъ мч҃никѡвъ, є҆гѡ́же краегране́сїе:</red></p>
<p><red>В</red>оспою̀ мч҃никъ твои́хъ, сп҃се, сла́вꙋ. <red>І҆ѡ́сифово.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>К</red>олесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆ раздѣли́въ мо́ре: і҆и҃лѧ же бѣглеца̀ пѣшехо́дца спасѐ, пѣ́снь бг҃ови воспѣва́юща.</p>
<p><red>М</red>ꙋ́ченическими ᲂу҆кра́шени благода́тьми, вѣнцеда́телю хрⷭ҇тꙋ̀ на нб҃сѣ́хъ любо́вїю, мꙋ́чєницы, предстоитѐ, свѣ́томъ ѡ҆зарѧ́еми трисо́лнечнагѡ сїѧ́нїѧ, и҆ всѧ̑ просвѣща́ете вѣ́рою ва́съ блажа́щыѧ.</p>
<p><red>В</red>ъ гоне́нїи нече́стїѧ ꙗ҆ви́стесѧ всю̀ прогонѧ́юще ѕлочести́вꙋю пре́лесть, мꙋ́чєницы непобѣди́мїи, до́блественными пѡ́двиги, ꙗ҆́кѡ до́брїи во́ини, ꙗ҆́кѡ цр҃кве ᲂу҆тверждє́нїѧ и҆ ꙗ҆́кѡ и҆́стины держа́ва.</p>
<p><red>С</red>мы́сленнымъ ра́зꙋмомъ, всемꙋ́дрїи, ѿрази́вше ѕло́бнꙋю бꙋ́рю, и҆ свирѣ́пѣющеесѧ мо́ре ѕлоче́стїѧ, дꙋ́ха <anchor type="page" number="219"/> ти́хостїю, къ приста́нищємъ преидо́сте небє́снымъ, ра́дꙋющесѧ.</p>
<p><red>Д</red>ꙋша́мъ мꙋ́ченикѡвъ ва́ши сра́дꙋютсѧ мꙋ́чєницы дꙋ́си на нб҃сѣ́хъ и҆́стиннѡ, про́ве и҆ а҆ндроні́че и҆ тара́хе блаже́ннїи: мꙋ́жески бо болѣ̑зни мꙋче́нїѧ претерпѣ́сте, побѣ́дами бжⷭ҇твенными прославлѧ́еми.</p>
<p><red>Бг҃оро́диченъ:</red></p>
<p><red>И҆́</red>же ѻ҆ц҃ꙋ̀ и҆ дх҃ꙋ ст҃о́мꙋ сло́во собезнача́льное, въ дѣ́вственнꙋю ᲂу҆тро́бꙋ восхотѣ́въ всели́сѧ, и҆ пло́ть невра́щнѡ бы́сть, и҆ пострада́въ во́лею, мч҃ничєскаѧ бжⷭ҇твєннаѧ вѡ́инства вѣ́рою страда́ти ᲂу҆стро́илъ є҆́сть.</p>
<p><red>И҆́нъ канѡ́нъ прпⷣбнагѡ, є҆гѡ́же краегране́сїе:</red></p>
<p><red>К</red>осмꙋ̀ похва́лимъ пѣснотво́рца мꙋ́дреннѡ.</p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</p>
<p><red>Оу҆</red>добри́въ добродѣ́телей житїѐ твоѐ, ѻ҆́ч҃е космо̀, свѣ́томъ и҆ блиста̑нїи свѣтѧ́сѧ свѣ́та трисїѧ́ннагѡ, влⷣцѣ твоемꙋ̀ ꙗ҆́кѡ предстоѧ̀, просвѣти́тисѧ тѧ̀ пою́щымъ, моли́сѧ.</p>
<p><red>Н</red>ра́въ тво́й подо́бнѡ ꙗ҆влѧ́етъ тѧ̀, и҆мѣ́ѧ нарече́нїе: а҆рхїере́євъ бо ᲂу҆краше́нїе, мꙋ́дре, показа́лсѧ є҆сѝ, и҆ ᲂу҆твержде́нїе мона́шествꙋющихъ, и҆ мꙋ́дрости ѻ҆би́тель бы́лъ є҆сѝ.</p>
<p><red>М</red>ꙋ́дрости ꙗ҆́кѡ рачи́тель мꙋдрѣ́йшъ, мꙋ́дрѣ ѡ҆чи́стилъ є҆сѝ твою̀ дꙋ́шꙋ, всемі́рный космо̀, мїрска́гѡ смꙋще́нїѧ стра̑сти ѿгна́въ, ꙗ҆́кѡ мглꙋ̀ ѡ҆мраче́нїѧ.</p>
<p><red>Бг҃оро́диченъ:</red></p>
<p><red>М</red>арі́ю непоро́чнꙋю и҆ чⷭ҇тꙋю ѻ҆трокови́цꙋ воспои́мъ, ꙗ҆́кѡ бж҃їю мт҃рь благоговѣ́йнѡ согла́снѡ прославлѧ́юще: ра́дꙋйсѧ, чⷭ҇таѧ бг҃оневѣ́сто, бл҃гослове́ннаѧ мт҃и дв҃о.</p>
<p><red>Пѣ́снь г҃. І҆рмо́съ:</red></p>
<p><red>Н</red>бⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ <anchor type="page" number="220"/> ᲂу҆твердѝ въ любвѝ твое́й, жела́нїй кра́ю, вѣ́рныхъ ᲂу҆твержде́нїе, є҆ди́не чл҃вѣколю́бче.</p>
<p><red>К</red>рѣ́пкѡ гони́телю проти́вивсѧ, тара́хе, и҆ сокрꙋше́нїе лица̀ терпѧ̀ крѣпча́йше, чє́люсти сокрꙋши́лъ є҆сѝ мы́сленныхъ львѡ́въ, до́блественъ бы́въ си́лою дх҃а.</p>
<p><red>В</red>еликомꙋ́дреннымъ ра́зꙋмомъ, ра̑ны претерпѣ́лъ є҆сѝ по хребтꙋ̀ и҆ чре́вꙋ, мч҃ниче про́ве, растѧза́емь и҆ поджига́емь, и҆ рѡжны̀ пє́рси, и҆ бг҃осла̑внаѧ твоѧ̑ ᲂу҆ста̀ бїє́ма.</p>
<p><red>Ꙗ҆́</red>кѡ а҆́гнецъ вознесе́нъ бы́въ, терпѣ́лъ є҆сѝ болѣ̑зни лютѣ́йшихъ ра̑нъ, мч҃ниче а҆ндроні́че, ѻ҆гнѧ̀ попале́нїѧ, и҆ и҆скорене́нїе зꙋбѡ́въ, и҆ бг҃осло́внагѡ твоегѡ̀ ѧ҆зы́ка ѿѧ́тїе.</p>
<p><red>Т</red>рисвѣ́тлы ꙗ҆́кѡ ѕвѣ́зды разꙋ́мныхъ сїѧ́нїй, всю̀, сла́внїи, тва́рь просвѣща́ете, тмꙋ̀ ѿгонѧ́ще многобо́жїѧ ле́сти, страстоте́рпцы мꙋ́чєницы свѣтови́днѣйшїи.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ добрꙋ̀, ꙗ҆́кѡ краснꙋ̀, и҆ ꙗ҆́кѡ и҆збра́ннꙋ, чⷭ҇таѧ, сло́во, и҆́же всѧ̑ ѡ҆сꙋществова́вшее, тѧ̀ и҆збра́въ, въ твою̀ непоро́чнꙋю и҆ бг҃опрїѧ́тнꙋю ᲂу҆тро́бꙋ восхотѣ́въ всели́сѧ пресꙋ́щественный.</p>
<p><red>И҆́нъ. І҆рмо́съ:</red></p>
<p><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ᲂу҆твержде́нїе.</p>
<p><red>П</red>ѣ́сньми кра́сными, къ пѣсносло́вїю хрⷭ҇то́вꙋ возвесели́лъ є҆сѝ невѣ́стꙋ, ꙗ҆́снѡ и҆зложи́въ хрⷭ҇тѡ́вы бжⷭ҇твєнныѧ та̑йны.</p>
<p><red>З</red>акѡ́ны ты̀ воспита́всѧ хрⷭ҇то́выми, ѻ҆́ч҃е космо̀, пита́лъ є҆сѝ ста́до ввѣ́ренное тебѣ̀, правосла́вными повелѣ́ньми.</p>
<p><red>В</red>ъ себѣ̀ ѻ҆гне́мъ бжⷭ҇твеннагѡ рве́нїѧ распалѧ́емꙋ дꙋ́шꙋ, прпⷣбне ѻ҆́ч҃е космо̀, стѧжа́въ, всѧ̑ є҆́рєси ѿгна́лъ є҆сѝ.</p>
<p><red>Бг҃оро́диченъ:</red></p>
<p><red>П</red>реидо́ша ᲂу҆́бѡ сѣ̑ни, хрⷭ҇то́съ же и҆́стина возсїѧ̀, пло́ть прїи́мъ, мт҃и бж҃їѧ, ѿ бокꙋ̀ твоє́ю, и҆ спасе́ ны. <anchor type="page" number="221"/></p>
<p><red>Конда́къ прпⷣбнагѡ, гла́съ и҃. Подо́бенъ:</red> <red>В</red>збра́нной:</p>
<p><red>Оу҆</red>кра́шенъ добродѣ́тельми, космо̀ бг҃одꙋхнове́нне, цр҃кве хрⷭ҇то́вы ᲂу҆краше́нїе бы́лъ є҆сѝ: пѣ́сньми бо ᲂу҆краси́лъ є҆сѝ сїю̀, бл҃же́нне. но моли́сѧ ко гдⷭ҇ꙋ, и҆зба́витисѧ на́мъ ѿ всѧ́кихъ ко́зней ра́тника, тебѣ̀ зовꙋ́щымъ: ра́дꙋйсѧ, ѻ҆́ч҃е требога́те.</p>
<p><red>Сѣда́ленъ мч҃никѡмъ, гла́съ и҃. Подо́бенъ:</red> <red>П</red>ремꙋ́дрости:</p>
<p><red>С</red>т҃ы́ѧ трⷪ҇цы крѣ́пкою воѡрꙋжи́вшесѧ вѣ́рою ю҆́ношски, а҆ндроні́къ, про́въ же и҆ всемꙋ́дрый тара́хъ, многобо́жїѧ ле́сти держа́вꙋ потреби́ша, и҆ лю́ди въ бжⷭ҇твеннѣй любвѝ привѧза́ша. тѣ́мъ побѣ̑дныѧ прїи́мше по́чєсти, ликѡ́мъ свеселѧ́тсѧ си́лъ безпло́тныхъ, къ ни̑мже вѣ́рою возопїи́мъ: моли́те хрⷭ҇та̀ бг҃а, грѣхѡ́въ ѡ҆ставле́нїе дарова́ти, чтꙋ́щымъ любо́вїю свѧтꙋ́ю па́мѧть ва́шꙋ.</p>
<p><red>Сла́ва, прпⷣбнагѡ, гла́съ то́йже:</red></p>
<p><red>Б</red>лагоче́стїемъ и҆ вѣ́рою воспита́всѧ, и҆ премꙋ́дростїю, ᲂу҆краси́въ ᲂу҆́мъ и҆ дꙋ́шꙋ, всѣ́хъ и҆збѣ́глъ є҆сѝ земны́хъ попече́нїй, ѻ҆со́бь же пожи́въ, и҆ ᲂу҆́мъ въ неизречє́ннаѧ вложи́въ, вели́кїѧ сподо́билсѧ є҆сѝ бл҃года́ти. тѣ́мъ и҆ бж҃е́ственнꙋю хрⷭ҇то́вꙋ цр҃ковь ᲂу҆краси́лъ є҆сѝ пѣ́сньми медото́чными и҆ ᲂу҆че́ньми, ст҃и́телю ѻ҆́ч҃е на́шъ космо̀: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти, чтꙋ́щымъ любо́вїю свѧтꙋ́ю па́мѧть твою̀.</p>
<p><red>И҆ ны́нѣ, бг҃оро́диченъ:</red></p>
<p><red>П</red>ремꙋ́дрость и҆ сло́во въ твое́мъ чре́вѣ заче́нши неѡпа́льнѡ, мт҃и бж҃їѧ, мі́рꙋ родила̀ є҆сѝ мі́ръ содержа́щаго: и҆ во ѡ҆б̾ѧ́тїѧхъ понесла̀ є҆сѝ всѧ̑ носѧ́щаго, пита́телѧ всѣ́хъ, и҆ творца̀ тва́ри. тѣ́мже молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀, и҆зба́витисѧ мѝ ѿ прегрѣше́нїй: и҆ въ де́нь сꙋда̀, є҆гда̀ предста́ти и҆́мамъ предъ лице́мъ созда́телѧ моегѡ̀, влⷣчце дв҃о чи́стаѧ, твою̀ <anchor type="page" number="222"/> по́мощь тогда̀ пода́ждь мѝ: всѧ̑ бо мо́жеши, є҆ли̑ка хо́щеши, всепѣ́таѧ.</p>
<p><red>Крⷭ҇тобг҃оро́диченъ:</red></p>
<p><red>А҆́</red>гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи вопїѧ́ше: мі́ръ ᲂу҆́бѡ ра́дꙋетсѧ, прїе́млѧй тобо́ю и҆збавле́нїе, ᲂу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же терпи́ши за милосе́рдїе ми́лости. долготерпѣли́ве, гдⷭ҇и, ми́лости бе́здно и҆ и҆сто́чниче неисчерпа́емый, ᲂу҆милосе́рдисѧ и҆ да́рꙋй согрѣше́нїй ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑.</p>
<p><red>Пѣ́снь д҃. І҆рмо́съ:</red></p>
<p><red>Т</red>ы̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.</p>
<p><red>З</red>ако́нъ тво́й соблюда́юще сло́ве, мч҃ницы, беззако́нныхъ зако́ны возненави́дѣвше, небрещѝ тебѐ творца̀ повелѣва́ющыѧ, де́мѡнскими ᲂу҆хищре́ньми, и҆ всѐ претерпѣ́вше треволне́нїе мꙋ́къ, нбⷭ҇нꙋю тишинꙋ̀ полꙋчи́ша.</p>
<p><red>Л</red>юбѧ̀ хрⷭ҇то́во и҆́го носи́ти подвы́йное на вы́и твое́й, є҆́юже ра́дꙋешисѧ сокрꙋша́емь: крⷭ҇тъ же же́злъ держа́вныѧ, тара́хе всебл҃же́нне, си́лы и҆мы́й, па̑личнаѧ ᲂу҆множє́нїѧ терпи́ши, взыва́ѧ: си́лѣ твое́й сла́ва, чл҃вѣколю́бче.</p>
<p><red>Ꙗ҆́</red>кѡ си́ленъ бжⷭ҇твеннымъ бы́въ дх҃омъ, лы́стѡвъ твои́хъ болѣ́зненное мꙋ́жественнѡ, про́ве, сокрꙋше́нїе, и҆ ѻ҆че́съ и҆з̾ѧ́тїе претерпѣ́лъ є҆сѝ, просвѣща́емь зна́нїемъ трⷪ҇цы соверше́ннѣйше, и҆ съ вы́шними ли̑ки, мꙋ́чениче, сочета́ѧсѧ.</p>
<p><red>Ю҆́</red>ношски мꙋ́чениче, предста́лъ є҆сѝ, а҆ндроні́че, предъ сꙋди́щемъ противлѧ́ѧсѧ врагꙋ̀ крѣ́пкѡ. тѣ́мъ ѿрѣ́заѧ лы́сты твоѧ̑, си́льнѣйша содѣва́ше тѧ̀, главꙋ̀ є҆гѡ̀ попира́юща, и҆ го́рнее тебѣ̀ ше́ствїе сотворѧ́юща. <anchor type="page" number="223"/></p>
<p><red>Бг҃оро́диченъ:</red></p>
<p><red>Є҆</red>ди́на бг҃а но́сиши во ᲂу҆тро́бѣ воплоща́ема, є҆́же бы́ти всѣ̑мъ подаю́щаго. є҆го́же на три́знищи не прекло́ннѡ и҆сповѣ́дающа пострада́ша бжⷭ҇твеннїи мч҃ницы, дв҃о бцⷣе препѣ́таѧ, а҆́гг҃лѡвъ чꙋ́до, и҆ де́мѡнѡвъ ꙗ҆́зва.</p>
<p><red>И҆́нъ. І҆рмо́съ:</red></p>
<p><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</p>
<p><red>П</red>ред̾ѡчи́стивъ ѻ҆́ко твоегѡ̀ се́рдца стра́стнагѡ смꙋще́нїѧ, космо̀ і҆ера́рше, пѣ́нїе воспѣ́лъ є҆сѝ кра́сное и҆ спаси́тельное, и҆ цр҃ковь просвѣти́лъ є҆сѝ.</p>
<p><red>Ц</red>ѣле́нїе всѧ́кагѡ ᲂу҆ны́нїѧ быва́ютъ твоѧ̑, космо̀, всехва̑льнаѧ лю́бѧщымъ пѣ́снєннаѧ наслаждє́нїѧ, догма́тами ᲂу҆краша́ємаѧ, и҆ сладкогла́сїѧ добро́тами.</p>
<p><red>Н</red>едꙋ́гꙋющꙋю, всебл҃же́нне, цр҃ковь, хꙋ́льными велѣ́ньми кѡпронѵ́мовыми и҆ бꙋесло́выми, и҆сцѣли́лъ є҆сѝ писа́ньми, и҆́миже сладкопѣ́сненнѡ пѣснопѣ́лъ є҆сѝ.</p>
<p><red>Ꙗ҆́</red>кѡ чꙋ́дны твоѧ̑ пѣ̑сни, и҆ всѧ́кагѡ, ѻ҆́ч҃е, и҆спо́лнены ра́зꙋма, и҆́миже ꙗ҆́вственнѡ всѣ̑мъ ѿкры́лъ є҆сѝ хрⷭ҇то́вы та̑йны, стра̑шныѧ и҆́стиннѡ и҆ пречꙋ̑дныѧ.</p>
<p><red>Бг҃оро́диченъ:</red></p>
<p><red>П</red>рест҃ꙋ́ю воспои́мъ бцⷣꙋ, воплоще́нное роди́вшꙋю бж҃їе сло́во во двꙋ̀ є҆стєствꙋ̀, є҆ди́нѣй же ѵ҆поста́си, ꙗ҆́коже косма̀ бжⷭ҇твенный наꙋчѝ.</p>
<p><red>Пѣ́снь є҃. І҆рмо́съ:</red></p>
<p><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</p>
<p><red>Н</red>еꙋкло́ннїи пꙋтеше́ствєнницы стезѝ ᲂу҆́зкїѧ и҆ жесто́кїѧ бы́сте, напа́стей мно́жество ꙗ҆́кѡ пѣ̑ны морскі̑ѧ ѿрѣва́юще, ꙗ҆́кѡ неразсѣ́днїи столпѝ, сердца̀ страстоте́рпцы, ꙗ҆́кѡ на ка́мени вѣ́ры ᲂу҆тверди́вше. <anchor type="page" number="224"/></p>
<p><red>В</red>иті́йствꙋѧ бжⷭ҇твєннаѧ, и҆ бг҃осло́вѧ спаси́тєльнаѧ ᲂу҆чє́нїѧ, ᲂу҆сте́нъ терпи́ши растерза̑нїѧ, ᲂу҆ма̀ крѣ́постїю загражда́ѧ ᲂу҆ста̀, на бг҃а тара́хе мꙋ́чениче, вредосло́вїе глагѡ́лющаѧ сотво́ршаго.</p>
<p><red>Н</red>а че́тверѡ протѧза́емь, и҆ ра̑нъ ꙗ҆́звами ѡ҆держи́мь, дꙋше́вное показꙋ́ѧ до́блественнѡ воста́нїе. тѣ́мже вѣнцено́сецъ ꙗ҆́вльсѧ съ тождестрада̑льники, про́ве, цр҃ю̀ всѣ́хъ предстои́ши.</p>
<p><red>Бг҃оро́диченъ:</red></p>
<p><red>Б</red>о́льши го́рнихъ си́лъ є҆сѝ, сло́во поро́ждши ѻ҆́ч҃ее, дв҃о, собезнача́льное и҆ соприсносꙋ́щное: є҆гѡ́же свѣ́тлостьми, страстоте́рпцы ѡ҆зари́вшесѧ, безбо́жїѧ но́щь преидо́ша.</p>
<p><red>И҆́нъ. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ, вѣ́рою воспѣва́ющыѧ тѧ̀.</p>
<p><red>В</red>ѣща́нїе твоѐ, мꙋ́дре, во всѧ̑ концы̀ протечѐ, пѣ́сньми возвеселѧ́ѧ бжⷭ҇твенными, космо̀, хва́лѧщихъ тѧ̀.</p>
<p><red>З</red>акѡ́нъ є҆сте́ственныхъ па́че ре́клъ є҆сѝ, ро́ждшꙋю прест҃ꙋ́ю бцⷣꙋ пребжⷭ҇твенное сло́во: тѣ́мъ тѧ̀ ᲂу҆блажа́емъ.</p>
<p><red>П</red>ѣ̑сни ди̑вныѧ сла́достнѡ поѧ̀, воспѣ́лъ є҆сѝ неизрече́нное влⷣчне, є҆́же и҆зъ дв҃ы пречⷭ҇тыѧ, ржⷭ҇тво̀, свѧще́ннѣйше.</p>
<p><red>Бг҃оро́диченъ:</red></p>
<p><red>П</red>росвѣти́ша мо́лнїѧ твоегѡ̀ ржⷭ҇тва̀, всепѣ́таѧ, всю̀ вселе́ннꙋю, и҆ землѧ̀ подви́жесѧ ѿ пре́лести къ вѣ́рѣ є҆гѡ̀.</p>
<p><red>Пѣ́снь ѕ҃. І҆рмо́съ:</red></p>
<p><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ моегѡ̀.</p>
<p><red>Ѻ҆</red>рꙋ́жїе си́льнагѡ бы́вше вѣ́рою, сердца̀ ѕловѣ́рныхъ мꙋ́жески ᲂу҆ѧзви́сте, подви́гшесѧ на нѧ̀ до́блественнѡ страстоте́рпцы великоимени́тїи.</p>
<p><red>Ꙗ҆́</red>кѡ дре́вле данїи́ла въ ро́вѣ ѕвѣ́рїе ᲂу҆стыдѣ́шасѧ: <anchor type="page" number="225"/> та́кѡ и҆ ны́нѣ крѣ́пкихъ ѻ҆рꙋ́жникѡвъ вѣ́ры на три́знищи ᲂу҆страши́шасѧ, ᲂу҆кроти́вшесѧ честны́ми и҆́хъ страда̑нїи.</p>
<p><red>П</red>рободє́нымъ твои̑мъ ре́брѡмъ, влⷣко, то́жде ѡ҆бразꙋ́ѧ тара́хъ, прїе́млетъ въ ре́бра прободе́нїе, и҆ ѻ҆́цтомъ напаѧ́етсѧ, и҆ ѻ҆гне́мъ въ главꙋ̀ лю́тѣ попалѧ́етсѧ.</p>
<p><red>Бг҃оро́диченъ:</red></p>
<p><red>З</red>аче́нши безъ сѣ́мене во ᲂу҆тро́бѣ превѣ́чнаго, чⷭ҇таѧ, и҆ родила̀ є҆сѝ пло́тїю є҆стество́мъ безпло́тнаго, и҆ млеко́мъ пои́ла є҆сѝ пита́ющаго всѣ́хъ, бг҃ома́ти неискꙋсобра́чнаѧ.</p>
<p><red>И҆́нъ. І҆рмо́съ:</red></p>
<p><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</p>
<p><red>С</red>ловеса̀ твоѧ̑ ꙗ҆́кѡ со́тъ сла́дкїй ꙗ҆ви́шасѧ, благочести́выхъ сердца̀ веселѧ́щѧ, пою́щихъ креще́нїе сп҃сово, срѣ́тенїе же сѷмеѡ́ново и҆ ѿпꙋще́нїе.</p>
<p><red>Н</red>е словесы̀, но вещмѝ ты̀ предста́вилъ є҆сѝ, воста́нїе, блаже́нне, ла́зарево и҆зъ ме́ртвыхъ, и҆ дѣте́й хвале́нїе, и҆ за́висть і҆ꙋде́йскꙋю въ пѣ́снехъ.</p>
<p><red>В</red>озвыше́нїе требл҃же́ннагѡ дре́ва ᲂу҆краси́лъ є҆сѝ, воспѣ́въ пѣ́снь весе́лїѧ всѧ́ческагѡ и҆спо́лненꙋ и҆ ра́дости сꙋ́щїѧ, въ пѣ́нїи тогѡ̀ всебл҃же́нне.</p>
<p><red>Бг҃оро́диченъ:</red></p>
<p><red>Г</red>лаго́лѡмъ твои̑мъ бг҃одохновє́ннымъ, ѻ҆трокови́це, послѣ́дꙋюще, тѧ̀ блажи́мъ всѝ ро́ди, дв҃о, ꙗ҆́кѡ бг҃а блаже́ннагѡ, блаже́ннꙋю бы́вшꙋю роди́тельницꙋ.</p>
<p><red>Конда́къ мꙋ́ченикѡвъ, гла́съ в҃. Подо́бенъ:</red> <red>В</red>ы́шнихъ и҆щѧ̀:</p>
<p><red>Т</red>рⷪ҇цы на́мъ сла́вꙋ ꙗ҆ви́ша до́блїи хрⷭ҇тѡ́вы ѻ҆рꙋ́жницы и҆ мч҃ницы, съ тара́хомъ про́въ же и҆ а҆ндроні́къ: ѡ҆бличи́ша бо всѐ мꙋчи́телей безбо́жїе, вѣ́рою до́блественнѣ страда́льчествовавше.</p>
<p><red>І҆́косъ:</red></p>
<p><red>І҆</red>и҃совы стрⷭ҇ти до́блественнѡ подража́вше, кꙋ́пнѡ съ <anchor type="page" number="226"/> тара́хомъ мꙋ́дрымъ про́въ же и҆ а҆ндроні́къ, ра́дꙋющесѧ пострада́ша на три́знищи, беззако́нныхъ ѡ҆блича́юще безбо́жїе. тѣ́мъ и҆ мы̀ любо́вїю чтꙋ́ще па́мѧть и҆́хъ, въ пѣ́снехъ похва́лимъ, и҆ вѣ́рнѡ по́двиги проповѣ́даемъ: ꙗ҆́кѡ ди́венъ бо гдⷭ҇ь, свѣти́льники въ мі́рѣ просла́вивъ сїѧ̑, вѣ́рою до́блественнѡ страда́льчествовавшыѧ.</p>
<p><red>Пѣ́снь з҃. І҆рмо́съ:</red></p>
<p><red>Б</red>ж҃їѧ снизхожде́нїѧ ѻ҆́гнь ᲂу҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</p>
<p><red>Оу҆</red>ше́съ ѿѧ́тїе претерпѣ́лъ є҆сѝ ра́дꙋѧсѧ, тара́хе сла́вне, ꙗ҆́кѡ бл҃гопослꙋшли́въ ра́бъ прикло́ншагѡ тебѣ̀ ᲂу҆́хо ми́лостивнѣйшее, и҆ моли̑твы твоѧ̑ соверши́вшагѡ, зовꙋ́ща: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>П</red>ротѧза́еми, мч҃ницы, и҆ мꙋ́ками ра́ними, тве́рдымъ смы́сломъ пребеззако́ннꙋющымъ сопроти́вистесѧ, и҆ побѣдоно́сцы бы́вше, поетѐ: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>И҆</red>спо́лнисѧ дꙋ́хъ тво́й бжⷭ҇твенныѧ росы̀ и҆ прохлажде́нїѧ, є҆гда̀ рꙋ́цѣ ѻ҆гне́мъ и҆ главꙋ̀ попалѧ́хꙋ тѝ, и҆ ꙗ҆́коже дѣ́ти взыва́лъ є҆сѝ, тара́хе: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>К</red>ропле́нїемъ, ст҃і́и, честны́хъ крове́й ва́шихъ, пре́лести ᲂу҆́глїе погаси́сте, ро́сꙋ бжⷭ҇твенныѧ на́мъ и҆сточа́юще бл҃года́ти, и҆ и҆сцѣле́нїѧ пролива́ете во́ды, хва́лѧщымъ ва́шꙋ па́мѧть всегда̀.</p>
<p><red>Бг҃оро́диченъ:</red></p>
<p><red>И҆</red>стощева́етсѧ во ᲂу҆тро́бꙋ твою̀, ѻ҆ч҃ескихъ нѣ́дръ не ѡ҆ста́вль соверше́ннѣйшее сло́во, и҆ пло́ть ви́дитсѧ, и҆ млⷣнцъ ражда́етсѧ. є҆мꙋ́же пое́мъ, дв҃о, ра́дꙋющесѧ: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>И҆́нъ. І҆рмо́съ:</red></p>
<p><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ <anchor type="page" number="227"/> па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</p>
<p><red>В</red>есели́тсѧ всѧ́ка дꙋша̀, пѣснопѣ̑нїѧ твоѧ̑ бг҃омꙋ́дре ѻ҆́ч҃е, прочита́ющи, и҆ вѣ́рою зовꙋ́щи: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>В</red>ои́стиннꙋ ѧ҆зы́къ тво́й тро́сть кни́жника скоропи́сца, ѻ҆́ч҃е, бы́сть ст҃а́гѡ дх҃а, писа́вшїй вели̑каѧ чꙋдеса̀ сло́ва.</p>
<p><red>З</red>ако́нъ побѣжда́етсѧ ѡ҆ тебѣ̀ похвале́нїй, ѻ҆́ч҃е, ни бо̀ и҆́мать что̀ хвале́нїю досто́йно вѣща́ти, тебѣ̀ влⷣчнѧѧ и҆зре́кшꙋ вели́чєствїѧ.</p>
<p><red>Бг҃оро́диченъ:</red></p>
<p><red>К</red>і́й тѧ̀ ѧ҆зы́къ земны́хъ досто́йнѡ ᲂу҆блажи́тъ бг҃а ро́ждшꙋю, бг҃оневѣ́сто; тѣ́мъ вѣ́рою зове́мъ: ра́дꙋйсѧ, дв҃о чⷭ҇таѧ, ра́дꙋйсѧ, препросла́вленнаѧ.</p>
<p><red>Пѣ́снь и҃. І҆рмо́съ:</red></p>
<p><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>П</red>росвѣще́ни ꙗ҆́звами и҆ кра́сными добро́тами добротво́рнагѡ и҆ чꙋ́днагѡ страда́нїѧ, гдⷭ҇ꙋ предстоитѐ вѣнцено́сцы всѝ, свѣ́та та́мѡ сꙋ́щагѡ и҆спꙋща́ема бога́тнѡ и҆сполнѧ́еми, и҆ любо́вїю пою́ще непреста́ннѡ: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>В</red>ъ себѣ̀ неи́стовѧсѧ пребезꙋ́мный мꙋчи́тель, ꙗ҆́кѡ побѣжде́нъ ва́шими противлє́нїи, вско́рѣ повелѣва́етъ ᲂу҆мори́ти мече́мъ ва́съ, содѣ́телю и҆ и҆зба́вителю пою́щыѧ: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>Т</red>рⷪ҇цы побѡ́рницы, добропобѣ́днїи мꙋ́чєницы, и҆̀же безбо́жїѧ зи́мꙋ разо́рше теплото́ю вѣ́ры, вѣ́рныхъ предсто́лпїе, цвѣ́ти кра́снїи ᲂу҆́мнагѡ раѧ̀, приста̑нища <anchor type="page" number="228"/> сꙋ́щымъ въ бꙋ́ри, непрекло́ннїи столпѝ, а҆ндроні́къ, и҆ про́въ, и҆ тара́хъ почита́ютсѧ.</p>
<p><red>Бг҃оро́диченъ:</red></p>
<p><red>С</red>о безпло́тными чи́нми, съ мч҃никъ во́инствы, со а҆пⷭ҇лы и҆ прⷪ҇рѡ́ки, всѝ всѣ́ми влады́чествꙋющꙋю тва́рьми влⷣчцꙋ, ꙗ҆́кѡ херꙋві̑мъ ст҃ѣ́йшꙋ, и҆ є҆ди́нꙋ бж҃їю чⷭ҇тꙋю мт҃рь благоче́стнѡ пое́мъ, хрⷭ҇та̀ превозносѧ́ще во всѧ̑ вѣ́ки.</p>
<p><red>И҆́нъ. І҆рмо́съ:</red></p>
<p><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Ж</red>езло́мъ ᲂу҆крѣплѧ́еми твои́хъ догма́тѡвъ, сла́вне, тѧ̀ хва́лѧщїи, ѿвраща́емсѧ всѧ́кихъ є҆реті́ческихъ ѕло́бъ, и҆ пѣснопое́мъ благоче́стнѡ хрⷭ҇тꙋ̀, зовꙋ́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>В</red>сѣ́хъ ꙗ҆́кѡ вы́ше ᲂу҆мо́мъ, космо̀, бы́въ, ве́черю написа́лъ є҆сѝ, въ не́йже пре́далъ є҆́сть гдⷭ҇и живонѡ́сныѧ та̑йны, и҆ преда́нїе стра́шное, безчеловѣ́чїе же і҆ꙋ́дино, є҆гѡ́же и҆ бѣжа́ти на́мъ наꙋчи́лъ є҆сѝ.</p>
<p><red>С</red>вѣ́та невеще́ственнагѡ зарѧ́ми ѡ҆сїѧ́емь, космо̀ всепрпⷣбне, стрⷭ҇ти пречⷭ҇тыѧ написа́лъ є҆сѝ, и҆ погребе́нїе и҆ воста́нїе, и҆ преѡбраже́нїе хрⷭ҇то́во, наꙋчи́въ всѧ̑ воспѣва́ти: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>Ж</red>е́злъ и҆зъ ко́рене і҆ессе́ева ты̀ и҆зрасти́ла є҆сѝ, дв҃о пречⷭ҇таѧ, цвѣ́тъ гдⷭ҇а ро́ждшаѧ, на́съ благоꙋха́вшаго мѷродыха́тельными вонѧ́ми стрⷭ҇те́й є҆гѡ̀: тѣ́мъ вси́ тѧ бл҃гослови́мъ, марі́е бг҃оневѣ́сто.</p>
<p><red>Пѣ́снь ѳ҃. І҆рмо́съ:</red></p>
<p><red>Оу҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже пречⷭ҇тꙋю бцⷣꙋ, вѣ́рнїи, велича́емъ.</p>
<p><red>В</red>озмого́ша тѣлесы̀ тлѣ́нными, нетлѣ̑нныѧ по́двиги <anchor type="page" number="229"/> пристѧжа́ти до́блественнїи, и҆ а҆́гг҃лѡмъ ᲂу҆подо́бишасѧ, црⷭ҇тво бж҃їе прїе́мше недви́жимое, про́въ, и҆ тара́хъ, а҆ндроні́къ, хрⷭ҇то́вы ᲂу҆гѡ́дницы.</p>
<p><red>Ꙗ҆</red>ви́стесѧ ᲂу҆́глїе, ѻ҆гне́мъ невеще́ственнымъ та́инственнѣ вжига́еми, и҆ пожго́сте веще́ственнꙋю ле́сть великомꙋ́чєницы: и҆ возсїѧ́вше ꙗ҆́кѡ свѣ́тъ, тва́рь ѡ҆зарѧ́ете, и҆ спаса́ете ѿ страсте́й и҆ бѣ́дъ дꙋ́шы на́шѧ.</p>
<p><red>Д</red>не́сь прино́ситъ пра́зднство лѣ́тнее свѣ́тлѡ и҆ ра́достнѡ це́рковь хрⷭ҇то́ва, бжⷭ҇твенное сїѐ ва́ше торжество̀: и҆ веселѧ́тсѧ съ ва́ми проро́цы, а҆пⷭ҇ли, и҆ всѝ мч҃ницы, страстоно́сцы, побѣди́тели великоимени́тїи.</p>
<p><red>В</red>зѧ́стесѧ въ свѣтови̑днаѧ ра̑йскаѧ, страстоно́сцы, селє́нїѧ, ѡ҆дѣ́ѧвшесѧ свѣ́тлою ри́зою, ю҆́же и҆стка́сте многови́дными мꙋ́ками, и҆ престо́лꙋ предстоитѐ вседержи́телѧ, ѡ҆ всѣ́хъ прилѣ́жнѡ молѧ́щесѧ.</p>
<p><red>Бг҃оро́диченъ:</red></p>
<p><red>П</red>ощади́ мѧ, сп҃се, рожде́йсѧ, и҆ сохрани́вый ро́ждшꙋю тѧ̀ нетлѣ́ннꙋ по рождествѣ̀: є҆гда̀ сѧ́деши сꙋди́ти всѧ̑ дѣла̀ моѧ̑, беззакѡ́нїѧ и҆ грѣхѝ моѧ̑ пре́зри, ꙗ҆́кѡ безгрѣ́шенъ, ми́лостивъ ꙗ҆́кѡ бг҃ъ и҆ чл҃вѣколю́бецъ.</p>
<p><red>И҆́нъ. І҆рмо́съ:</red></p>
<p><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе, велича́емъ.</p>
<p><red>Б</red>ога́тъ, благоро́денъ бы́въ, всебл҃же́нне, добродѣ́тельными зарѧ́ми сїѧ́ѧ, и҆ просвѣща́ѧ вѣ̑рныѧ, космо̀, тѧ̀ хвала́ми почита́ющыѧ, и҆ правосла́внѡ пою́щыѧ, тѧ̀ велича́емъ, трисвѧ́те.</p>
<p><red>З</red>акѡ́ны сїѧ́ѧ бжⷭ҇твенными, и҆ тѣ́ми, бл҃же́нне, твоѐ ста́до ꙗ҆́коже на па́жить живоно́снꙋю наста́вивъ, ꙗ҆́кѡ подоба́ше, прпⷣбне, къ небесє́мъ преста́вилсѧ є҆сѝ, плоды̀ болѣ́зней твои́хъ пожина́ѧ. <anchor type="page" number="230"/></p>
<p><red>П</red>оказа́сѧ тебѣ̀ незаходѧ́й свѣ́тъ, ны́нѣ преста́вльшꙋсѧ тебѣ̀ ѿ привре́менныхъ, ꙗ҆́кѡ ѡ҆чище́нномꙋ пра́ведно, ꙗ҆́снѣе же и҆ чⷭ҇тѣ́е є҆гѡ́же наслажда́ѧсѧ, помѧнѝ тебѐ почита́ющыѧ, достосла́вне.</p>
<p><red>Бг҃оро́диченъ:</red></p>
<p><red>Т</red>ѧ̀ прест҃ꙋ́ю дв҃ꙋ и҆ серафі̑мъ сла́внѣйшꙋ, ро́ждшꙋю хрⷭ҇та̀, бцⷣе, пребезнача́льнѡ возсїѧ́вшаго ѿ ѻ҆ц҃а̀, ꙗ҆́коже пи́сано є҆́сть, славосло́вѧще ᲂу҆блажа́емъ.</p>
<p><red>Свѣти́ленъ ѻ҆ктѡ́иха. И҆ ст҃ы́хъ. Поⷣ:</red> <red>Оу҆</red>ченикѡ́мъ зрѧ́щымъ:</p>
<p><red>Т</red>риплете́нный ли́къ страстоте́рпєцъ, тара́ха и҆ про́ва всѝ со а҆ндроні́комъ пѣ́сньми хва́льными ᲂу҆вѣнча́емъ: строга̑нїѧ бо претерпѣ́ша и҆ лю̑тыѧ ра̑ны и҆ болѣ̑зни и҆ со хрⷭ҇то́мъ црⷭ҇твꙋютъ.</p>
<p><red>Бг҃оро́диченъ:</red></p>
<p><red>Х</red>ерꙋві̑мъ ꙗ҆ви́ласѧ є҆сѝ сла́внѣйши, и҆ серафі̑мъ показа́ласѧ є҆сѝ вы́шши, ꙗ҆́кѡ бг҃а ро́ждшаѧ воплоще́нна, земны̑мъ же показа́вшаго стєзѝ пра̑выѧ ше́ствовати ко спасе́нїю водѧ́щыѧ.</p>
<p><red>На лїтꙋргі́и, прокі́менъ, гла́съ д҃:</red> <red>С</red>т҃ы̑мъ, и҆̀же сꙋ́ть на землѝ є҆гѡ̀ ᲂу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. <red>Сті́хъ:</red> <red>П</red>редзрѣ́хъ гдⷭ҇а предо мно́ю вы́нꙋ: <red>А҆пⷭ҇лъ ко є҆фесе́ѡмъ, зача́ло сл҃г. А҆ллилꙋ́їа, гла́съ д҃:</red> <red>В</red>оззва́ша првⷣнїи, и҆ гдⷭ҇ь ᲂу҆слы́ша и҆̀хъ. <red>Є҆ѵⷢ҇лїе лꙋкѝ, зача́ло р҃ѕ. Прича́стенъ:</red> <red>Р</red>а́дꙋйтесѧ:</p>
<footer/>
</document>
