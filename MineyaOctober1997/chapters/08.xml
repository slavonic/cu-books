<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="158"/>
<p><red>Мѣ́сѧца тогѡ́же во и҃-й де́нь.</red></p>
<p><red>Прпⷣбныѧ ма́тере на́шеѧ пелагі́и.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ и҃. Поⷣ: Ѽ</red> пресла́внагѡ чꙋдесѐ!</p>
<p><red>Ѽ</red> пресла́внагѡ чꙋдесѐ! ꙳ вмꙋжи́вшисѧ жена̀, врага̀ попра̀, ꙳ и҆ стра̑сти ᲂу҆гасѝ тѣлє́сныѧ ꙳ воздержа́нїемъ мно́гимъ: ꙳ и҆ на ра́мѣхъ гдⷭ҇ень крⷭ҇тъ ꙳ воспрїе́мши пелагі́а те́плѣ, ꙳ тѧ́гость ѿложѝ ꙳ жите́йскагѡ и҆мѣ́нїѧ, ꙳ мꙋ́драгѡ нѡ́на ᲂу҆че́ньми послѣ́дова хрⷭ҇тꙋ̀.</p>
<p><red>Н</red>о́ваѧ ѳе́кла на́мъ ꙗ҆ви́ласѧ є҆сѝ: ꙳ ꙗ҆́коже бо и҆но́го па́ѵла, ꙳ ѡ҆брѣ́тши нѡ́на ᲂу҆чи́телѧ, ꙳ и҆ тогѡ̀ поревнова́ла є҆сѝ ᲂу҆че́нїємъ, сла́внаѧ, ꙳ приложи́вшисѧ покаѧ́нїю те́плѣ, ꙳ и҆ совокꙋпи́ласѧ є҆сѝ воздержа́нїемъ хрⷭ҇тꙋ̀, ѽ пребл҃же́ннаѧ пелагі́е всечестна́ѧ! ꙳ тѣ́мъ хрⷭ҇та̀ не преста́й молѧ́щи, ꙳ спасти́сѧ на́мъ.</p>
<p><red>Р</red>а́дꙋйсѧ, пелагі́е всечестна́ѧ, ꙳ ты̀ ко бжⷭ҇твенною ре́вностїю ꙳ разже́гшисѧ всече́стнѣ, ꙳ блꙋ́днꙋю ѿве́ргла є҆сѝ сла́сть, пребл҃же́ннаѧ, ꙳ и҆ прите́кше къ нѡ́нꙋ взыва́ла є҆сѝ: ꙳ ѿвѣ́тъ возда́си ѡ҆ дѣѧ́нїихъ мои́хъ, ꙳ а҆́ще не зна́менаеши мѧ̀ зна́менїемъ, сла́вне, хрⷭ҇то́вымъ, ꙳ креще́нїемъ ѡ҆дѣва́ѧ мѧ̀ ꙳ чи́стыѧ ѻ҆де́жды.</p>
<p><red>Сла́ва, гла́съ д҃. І҆ѡа́нна мона́ха:</red></p>
<p><red>И҆</red>дѣ́же ᲂу҆мно́жисѧ грѣ́хъ преизли́шествова бл҃года́ть, <anchor type="page" number="159"/> ꙗ҆́коже ᲂу҆́читъ а҆пⷭ҇лъ: въ моли́твахъ бо и҆ слеза́хъ, мно́гихъ согрѣше́нїй, пелагі́е, пꙋчи́нꙋ и҆зсꙋши́ла є҆сѝ, и҆ наконе́цъ благопрїѧ́тное покаѧ́нїе гдⷭ҇ꙋ принесла̀ є҆сѝ, и҆ въ се́мъ мо́лишисѧ ѡ҆ дꙋша́хъ на́шихъ.</p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ:</red> <red>Ꙗ҆́</red>кѡ до́блѧ:</p>
<p><red>А҆́</red>гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше. ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;</p>
<p><red>На стїхо́внѣ ѻ҆ктѡ́иха. Тропа́рь, гла́съ и҃:</red></p>
<p><red>В</red>ъ тебѣ̀ ма́ти и҆звѣ́стнѡ спасе́сѧ, є҆́же по ѻ҆́бразꙋ: прїи́мши бо кре́стъ, послѣ́довала є҆сѝ хрⷭ҇тꙋ̀, и҆ дѣ́ющи ᲂу҆чи́ла є҆сѝ презира́ти ᲂу҆́бѡ пло́ть, прехо́дитъ бо, прилѣжа́ти же ѡ҆ дꙋшѝ ве́щи безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбнаѧ пелагі́е, дꙋ́хъ тво́й.</p>
<p><red>На ᲂу҆́трени ѻ҆́ба канѡ́на ѻ҆ктѡ́иха: и҆ ст҃ы́ѧ на д҃, є҆гѡ́же краегране́сїе:</red> <red>Л</red>юбо́вїю че́ствꙋю мꙋ́дрꙋю пелагі́ю.</p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</p>
<p><red>П</red>редложи́вши ꙗ҆́кѡ многопи́ршественнꙋю дне́сь, бжⷭ҇твеннꙋю па́мѧть свою̀, вселе́ннѣй все́й та́инственнѡ пелагі́а, повелѣва́етъ напита́тисѧ всѣ̑мъ снѣ́дей по́двигѡвъ є҆ѧ̀.</p>
<p><red>Ж</red>ела́нїе є҆́же па́че всѧ́кагѡ хотѣ́нїѧ, всели́вшеесѧ въ дꙋ́шꙋ твою̀, честна́ѧ, ѡ҆зарѝ ᲂу҆́мъ, и҆ пла́мень дх҃а вже́гъ тебѐ просвѣтѝ, и҆ страсте́й ти́нꙋ попалѝ.</p>
<p><red>М</red>о́рѧ грѣхо́внагѡ волне́нїѧ и҆збѣ́гши, честна́ѧ, къ ти́хомꙋ приста́нищꙋ хрⷭ҇то́вꙋ, пелагі́е, приста́ла є҆сѝ: тѣ́мъ <anchor type="page" number="160"/> покаѧ́нїемъ твои́мъ наслѣ́довала є҆сѝ кро́ткихъ зе́млю.</p>
<p><red>Бг҃оро́диченъ:</red></p>
<p><red>Т</red>ишина̀ сꙋ́щихъ въ житїѝ, чⷭ҇таѧ, вла́ющихсѧ земны́хъ, ты̀ тве́рдаѧ и҆ крѣ́пкаѧ а҆гкѵ́ра: и҆ приста́нище и҆ ѡ҆кормле́нїе є҆сѝ, всегда̀ къ тебѣ̀ рꙋководѧ́щи и҆ спаса́ющи.</p>
<p><red>Пѣ́снь г҃. І҆рмо́съ:</red></p>
<p><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ᲂу҆твержде́нїе.</p>
<p><red>В</red>озлетѣ́ла є҆сѝ на нб҃са̀ хрⷭ҇то́ва голꙋби́це, крила́ми воздержа́нїѧ, и҆ болѣ́зньми мно́гими возвы́сившисѧ.</p>
<p><red>Т</red>и̑ны стра̑стныѧ ты̀ ѕлосмра́дное, хрⷭ҇то́вою водо́ю ѡ҆мы́вши, честна́ѧ, мѵ́ро, пелагі́е, ꙗ҆ви́ласѧ є҆сѝ є҆мꙋ̀.</p>
<p><red>Ѻ҆</red>рꙋ́жїе врагꙋ̀ смертоно́сное и҆́стиннѡ бы́сть, къ бг҃ꙋ твоѧ̀, честна́ѧ, разжже́ннаѧ любо́вь и҆ жела́нїе.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ роса̀ ᲂу҆́треннѧѧ весе́лїе твоѐ, чⷭ҇таѧ, ка́плющи, страсте́й пе́щь тебѐ пою́щымъ ᲂу҆гаша́етъ всегда̀.</p>
<p><red>Сѣда́ленъ, гла́съ и҃. Подо́бенъ:</red> <red>П</red>ремꙋ́дрости:</p>
<p><red>П</red>окаѧ́нїѧ росо́ю страсте́й ᲂу҆гаси́вши пла́мень, тво́й живо́тъ возложи́ла є҆сѝ хрⷭ҇тꙋ̀ и҆ сп҃сꙋ твоемꙋ̀, и҆ є҆гѡ̀ ра́ди мі́ра и҆збѣ́гши, ᲂу҆едини́ласѧ є҆сѝ въ пꙋсты̑ни, житїѐ а҆́гг҃льское доше́дши: тѣ́мъ и҆ кончи́нꙋ со сла́вою вели́кою ѡ҆брѣ́тши ѿ бг҃а почита́емꙋ, позна́ласѧ є҆сѝ концє́мъ, пелагі́е равноа́гг҃льнаѧ. молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти пра́зднꙋющымъ любо́вїю свѧтꙋ́ю па́мѧть твою̀.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>В</red>ъ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ <anchor type="page" number="161"/> безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ согрѣше́нїй ѡ҆ставле́нїе дарова́ти, воспѣва́ющымъ досто́йнѡ сла́вꙋ твою̀.</p>
<p><red>Крⷭ҇тобг҃оро́диченъ:</red></p>
<p><red>А҆́</red>гнца и҆ па́стырѧ и҆ и҆зба́вителѧ, а҆́гница зрѧ́щи на крⷭ҇тѣ̀, непра́веднѡ воздви́жена, пла́чꙋщисѧ го́рькѡ взыва́ше: мі́ръ ᲂу҆́бѡ ра́дꙋетсѧ, прїе́млѧ тобо́ю и҆збавле́нїе: ᲂу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же терпи́ши за милосе́рдїе ми́лости, бж҃е преблагі́й, безгрѣ́шне гдⷭ҇и. є҆́йже вѣ́рнѡ возопїи́мъ: бл҃гоꙋтро́бїе покажѝ, дв҃о, на ны̀, и҆ согрѣше́нїй ѡ҆ставле́нїе да́рꙋй, покланѧ́ющымсѧ тогѡ̀ страда́нїємъ.</p>
<p><red>Пѣ́снь д҃. І҆рмо́съ:</red></p>
<p><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</p>
<p><red>Ꙗ҆́</red>кѡ кади́ло пречестно́е, пелагі́е, воздержа́нїѧ ᲂу҆́глїемъ, всесожега́емо благово́нїе была̀ є҆сѝ хрⷭ҇тꙋ̀ бг҃ꙋ на́шемꙋ, въ воню̀ те́кши мѵ́ра є҆гѡ̀.</p>
<p><red>Т</red>ѣле́сное благолѣ́пїе, пелагі́е, грѣхѡ́вныѧ ти̑ны пре́жде бы́вшее, всѐ преложи́ла є҆сѝ въ добро́тꙋ нескве́рнꙋю, є҆ѧ́же тво́й жени́хъ восхотѣ̀ хрⷭ҇то́съ.</p>
<p><red>Д</red>х҃а все́льшаѧсѧ, пелагі́е, бл҃года́ть въ дꙋшѝ твое́й, ꙗ҆́кѡ и҆́скра сло́ва, пла́мень высо́къ возжжѐ вѣ́ры, и҆ грѣ́хъ и҆зварѝ.</p>
<p><red>Бг҃оро́диченъ:</red></p>
<p><red>Ж</red>е́злъ прозѧбла̀ є҆сѝ, бцⷣе, и҆зъ негѡ́же цвѣ́тъ мы́сленный возрастѐ, бжⷭ҇твеннагѡ благово́нїѧ и҆спо́лнивъ всѧ́чєскаѧ, хрⷭ҇то́съ бг҃ъ на́шъ, мѵ́ро сы́й неистоще́нное честно́е.</p>
<p><red>Пѣ́снь є҃. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ, вѣ́рою воспѣва́ющыѧ тѧ̀.</p>
<p><red>В</red>ода́ми та́инственными ᲂу҆масти́вшисѧ дх҃а, процвѣла̀ <anchor type="page" number="162"/> є҆сѝ въ вѣ́рѣ добродѣ́телей благопло́дїемъ, и҆ болѣ́зньми поще́нїѧ.</p>
<p><red>Т</red>ы̀, гдⷭ҇и, свѣ́тъ во тмѣ̀ лежа́щихъ человѣ́кѡвъ, ты̀ возсїѧ́лъ є҆сѝ въ се́рдце преподо́бныѧ, свѣ́тлость бжⷭ҇твеннагѡ разꙋмѣ́нїѧ.</p>
<p><red>Б</red>олѣ̑зни твоѧ̑, честна́ѧ пелагі́е, со слеза́ми сѣ́емы, весе́лїемъ и҆ ра́достїю ѻ҆би́лїѧ на нб҃сѣ́хъ собра́шасѧ.</p>
<p><red>Бг҃оро́диченъ:</red></p>
<p><red>Оу҆</red>дивле́на и҆́стиннѡ бл҃года́ть твоѧ̀ показа́сѧ, пречⷭ҇таѧ, пресла́внѡ дѣ́йствꙋющи си̑лы и҆ чꙋдеса̀ по все́й землѝ.</p>
<p><red>Пѣ́снь ѕ҃. І҆рмо́съ:</red></p>
<p><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</p>
<p><red>Ꙗ҆́</red>вльшейсѧ невече́рнѣй зарѝ хрⷭ҇та̀ бг҃а на́шегѡ въ дꙋшѝ пелагі́и, тмы̀ кнѧ́зь ѿгна́нъ бы́сть: и҆ всели́сѧ дх҃а благода́ть, и҆ вѣ́ра є҆гѡ̀.</p>
<p><red>Д</red>ре́вле ᲂу҆ловле́ннаѧ ѕмі́емъ, сѣ́ть є҆мꙋ̀ показа́сѧ, си́лꙋ є҆гѡ̀ ѡ҆бдержа́щи, и҆ попира́ющи тогѡ̀ лꙋка́вствїе си́лою бж҃їею.</p>
<p><red>Ж</red>ениха̀ хрⷭ҇та̀ возлюби́вши и҆ бг҃а, добродѣ́тельми ᲂу҆краси́ласѧ є҆сѝ, и҆ ᲂу҆пещре́на трꙋды̑ бжⷭ҇твенными, черто́га є҆гѡ̀, пелагі́е, сподо́биласѧ є҆сѝ.</p>
<p><red>Бг҃оро́диченъ:</red></p>
<p><red>В</red>и́дѣти, бцⷣе, сла́вꙋ твою̀ неизрече́ннꙋю дре́вле возжелѣ́ша бжⷭ҇твеннїи прⷪ҇ро́цы всѝ: но напослѣ́докъ на́мъ ꙗ҆ви́ласѧ є҆сѝ лю́бѧщымъ тѧ̀, всѣ́хъ пребо́льши.</p>
<p><red>Конда́къ, гла́съ в҃. Подо́бенъ:</red> <red>В</red>ы́шнихъ и҆щѧ̀:</p>
<p><red>Т</red>ѣ́ло твоѐ поста́ми и҆знꙋри́вши, бдѣ́нными моли́твами творца̀ ᲂу҆моли́ла є҆сѝ ѡ҆ дѣѧ́нїихъ твои́хъ, ꙗ҆́кѡ да прїи́меши соверше́нное ѡ҆ставле́нїе: є҆́же и҆ ѡ҆брѣла̀ є҆сѝ ма́ти ꙗ҆́вѣ, пꙋ́ть покаѧ́нїѧ показа́вши. <anchor type="page" number="163"/></p>
<p><red>І҆́косъ:</red></p>
<p><red>Є҆</red>ли́цы въ житїѝ во грѣсѣ́хъ ѡ҆скверни́стесѧ, прїиди́те со мно́ю, и҆ потща́вшесѧ поревнꙋ́имъ покаѧ́нїю, слеза́мъ и҆ подвигѡ́мъ прпⷣбныѧ ма́тере на́шеѧ пелагі́и: да вско́рѣ ѿ бг҃а проще́нїе прїи́мемъ, ꙗ҆́коже блаже́ннаѧ, є҆щѐ жива̀ сꙋ́щи, скве́рнꙋ ѿмы̀ грѣха̀, и҆ прїѧ́тъ ѿ бг҃а соверше́нное проще́нїе, пꙋ́ть покаѧ́нїѧ показа́вши.</p>
<p><red>Пѣ́снь з҃. І҆рмо́съ:</red></p>
<p><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</p>
<p><red>П</red>ꙋчи́на показа́ласѧ є҆сѝ бжⷭ҇твенныхъ и҆справле́нїй ты̀ и҆́стиннѡ, всю̀ вра́жїю погрꙋзи́вши въ не́й крѣ́пость. тѣ́мъ воспѣва́ла є҆сѝ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</p>
<p><red>В</red>ъ пещѝ воздержа́нїѧ тѣ́ло и҆ дꙋ́шꙋ, бжⷭ҇твеннѡ ꙗ҆́кѡ зла́то чи́сто и҆звари́вши, и҆ пе́рвꙋю добро́тꙋ показа́ла є҆сѝ, свѣтлѣ́йшꙋ, честна́ѧ пелагі́е, кра́йнимъ воздержа́нїемъ.</p>
<p><red>Б</red>а́нею бжⷭ҇твенною совле́кшисѧ ты̀ и҆́стиннѡ пе́рвагѡ ѡ҆дѣѧ́нїѧ страсте́й, и҆ тлѣ́ющагѡ тѧ̀ человѣ́ка, въ но́ваго же, сла́внаѧ, ѡ҆дѣ́ѧсѧ, хрⷭ҇тꙋ̀ соѡбразꙋ́ющисѧ.</p>
<p><red>Бг҃оро́диченъ:</red></p>
<p><red>Н</red>а прⷭ҇то́лѣ ѻ҆ч҃естѣмъ сѣдѧ́й сло́во бж҃їе, стра́ннѡ въ тѧ̀ всели́сѧ и҆ стра́шнѡ, бцⷣе, и҆ возведѐ на́ше смѣше́нїе, въ себѣ̀ возвы́сивъ, ꙗ҆́кѡ бл҃гоꙋтро́бенъ.</p>
<p><red>Пѣ́снь и҃. І҆рмо́съ:</red></p>
<p><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>С</red>вѣ́тѧтсѧ лꙋчы̀ свѣ́тлѡ чꙋде́съ твои́хъ ꙗ҆́коже со́лнце, <anchor type="page" number="164"/> и҆ житїѧ̀ твоегѡ̀ всю̀ ꙗ҆влѧ́ютъ свѣ́тлость, и҆ сїѧ́ющꙋю въ тебѣ̀ бжⷭ҇твеннꙋю вѣ́рꙋ, и҆ вопїю́тъ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки.</p>
<p><red>Н</red>еразрѣши́мымъ сою́зомъ ко хрⷭ҇тꙋ̀ вѣ́рнѡ привѧза́вшисѧ, прилѣпи́ласѧ є҆сѝ къ немꙋ̀, и҆ неѿлꙋ́чна пребыла̀ є҆сѝ є҆дине́нїемъ любвѐ є҆гѡ̀: є҆мꙋ́же сочлени́ласѧ є҆сѝ мы́сленнѡ, вѣ́рою є҆гѡ̀, пелагі́е, неразлꙋ́чнѣ томꙋ̀ пребы́вши.</p>
<p><red>Р</red>а́зꙋмъ прїе́мши и҆́стинный въ се́рдцы твое́мъ, ꙗ҆́вѣ дꙋ́хомъ ѡ҆ста́вила є҆сѝ всю̀ жите́йскꙋю сꙋетꙋ̀: тѣ́мъ ᲂу҆диви́ла є҆сѝ земны̑ѧ внеза́пнымъ, честна́ѧ, преложе́нїемъ, и҆ нб҃са̀ весе́лїѧ и҆спо́лнила є҆сѝ.</p>
<p><red>Бг҃оро́диченъ:</red></p>
<p><red>П</red>ою́тъ, пречⷭ҇таѧ дв҃о, вели̑чїѧ твоѧ̑ ᲂу҆́мнаѧ вѡ́инства, проповѣ́дꙋютъ всѝ патрїа́рси и҆ прⷪ҇ро́цы ꙗ҆́снѡ со а҆пⷭ҇лы, та́кожде и҆ мꙋ́чєникъ ли́цы, и҆ прпⷣбныхъ всѐ мно́жество: съ ни́миже покланѧ́емсѧ тебѣ̀.</p>
<p><red>Пѣ́снь ѳ҃. І҆рмо́съ:</red></p>
<p><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе, велича́емъ.</p>
<p><red>В</red>и́дѣти восхотѣ́ла є҆сѝ и҆́стиннѡ рачи́телѧ хрⷭ҇та̀ добро́тꙋ, є҆гѡ́же ра́ди распѧ́ласѧ є҆сѝ мі́рꙋ, и҆ кра́сный цвѣ́тъ тѣле́сный, прпⷣбнаѧ, и҆зсꙋши́ла є҆сѝ, и҆ жите́йскꙋю возненави́дѣла є҆сѝ любо́вь.</p>
<p><red>В</red>сю̀ тѣле́снꙋю тѧ́гость ѿло́жши, пелагі́е, воздержа́нїемъ и҆ болѣ́зньми, къ нбⷭ҇нымъ ѻ҆би́телємъ востекла̀ є҆сѝ: въ ни́хже люби́мыѧ тебѣ̀ наслажда́ешисѧ добро́ты, сла́внаѧ.</p>
<p><red>Н</red>ы́нѣ тебѐ почита́ющихъ любо́вїю всѣ́хъ, прпⷣбнаѧ, назира́еши, и҆ лѣ́тнюю соверша́ющихъ твою̀ па́мѧть сїю̀: моли́сѧ творцꙋ̀ и҆ созда́телю твоемꙋ̀, прича́стникѡмъ бы́ти и҆ на́мъ сла́вы є҆гѡ̀.</p>
<p><red>Бг҃оро́диченъ:</red></p>
<p><red>П</red>ою̀ твою̀ бл҃года́ть, дв҃о, велича́ю сла́вꙋ твою̀: ты́ <anchor type="page" number="165"/> бо просвѣще́нїе дꙋшѝ моеѧ̀ є҆сѝ и҆́стиннѡ, и҆ ᲂу҆тѣше́нїе, и҆ ско́раѧ помо́щница, и҆ спасе́нїе и҆ защище́нїе.</p>
<footer/>
</document>
