<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="637"/>
<p><red>Мѣ́сѧца тогѡ́же въ к҃д-й де́нь.</red></p>
<p><red>Слꙋ́жба бж҃їей мт҃ри, ст҃ы́ѧ ра́ди і҆кѡ́ны є҆ѧ̀, и҆менꙋ́емыѧ всѣ́хъ скорбѧ́щихъ ра́дости.</red></p>
<p><red>На ма́лѣй вече́рни, на</red> <red>Г</red>дⷭ҇и воззва́хъ, <red>стїхи̑ры, гла́съ д҃:</red></p>
<p><red>Н</red>еѡбори́мꙋю стѣ́нꙋ стѧжа́вше вѣ́рнїи бцⷣꙋ мр҃і́ю, прїиди́те, поклони́мсѧ и҆ припаде́мъ къ не́й: дерзнове́нїе бо и҆́мать къ ро́ждшемꙋсѧ и҆з̾ неѧ̀, и҆ мо́литсѧ и҆ сп҃са́етъ ѿ гнѣ́ва и҆ сме́рти дꙋ́шы на́шѧ.</p>
<p><red>В</red>е́лїѧ си́ла чꙋде́съ твои́хъ, чⷭ҇таѧ: и҆збавлѧ́еши бо ѿ бѣ́дъ, и҆ сп҃са́еши ѿ сме́рти, и҆ восхища́еши ѿ напа́стей неча́емыхъ, и҆ скѡ́рби разрѣша́еши, и҆ согрѣшє́нїѧ человѣ́кѡвъ ѿе́млеши. <anchor type="page" number="638"/></p>
<p><red>Т</red>ебѐ вѣ̑рнымъ покро́въ показа̀ и҆́же всѧ́ческихъ бг҃ъ, вопло́щьсѧ ѿ крове́й твои́хъ, пречⷭ҇таѧ, и҆ предста́тельницꙋ и҆ побо́рницꙋ сꙋ́щымъ въ нꙋ́ждахъ и҆ ѡ҆бстоѧ́нїихъ, и҆ въ бꙋ́ри приста́нище бл҃гоꙋти́шное: ты̀ ᲂу҆̀бо сп҃сѝ ѿ всѧ́кїѧ ско́рби и҆ тꙋгѝ всѧ̑ притека́ющыѧ къ бж҃е́ственномꙋ покро́вꙋ твоемꙋ̀.</p>
<p><red>И҆</red>зба́ви на́съ ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ творца̀, да всѝ вопїе́мъ тѝ: ра́дꙋйсѧ, є҆ди́но предста́тельство дꙋ́шъ на́шихъ.</p>
<p><red>Сла́ва, и҆ ны́нѣ, гла́съ є҃:</red></p>
<p><red>С</red>т҃ѣ́йшꙋю херꙋві̑мъ и҆ вы́шшꙋю серафі̑мъ, пречⷭ҇таѧ, бцⷣꙋ тѧ̀ и҆сповѣ́дающе, и҆́мамы грѣ́шнїи застꙋ́пницꙋ, и҆ ѡ҆брѣта́емъ во вре́мѧ напа́стей сп҃се́нїе. тѣ́мже не преста́й ѡ҆ на́съ молѧ́щи, держа́во и҆ прибѣ́жище дꙋша́мъ на́шымъ.</p>
<p><red>С</red>вѣ́те ти́хїй: <red>Прокі́менъ днѐ.</red> <red>С</red>подо́би, гдⷭ҇и:</p>
<p><red>На стїхо́внѣ стїхи̑ры, гла́съ є҃:</red></p>
<p><red>Т</red>е́плаѧ предста́тельнице и҆ непобѣди́маѧ, ᲂу҆пова́нїе и҆звѣ́стное и҆ непосты́дное, стѣно̀ и҆ покро́ве и҆ приста́нище прибѣга́ющымъ къ тебѣ̀, приснодв҃о чтⷭ҇аѧ, сн҃а твоего̀ и҆ бг҃а молѝ, ᲂу҆мире́нїе да́ти мі́рови, и҆ сп҃се́нїе, и҆ ве́лїю млⷭ҇ть.</p>
<p><red>Сті́хъ:</red> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.</p>
<p><red>С</red>ко́рый тво́й покро́въ и҆ по́мощь и҆ млⷭ҇ть покажѝ на рабы̑ твоѧ̑, и҆ во́лны, чⷭ҇таѧ, ᲂу҆кротѝ сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви, бцⷣе: вѣ́мъ бо, вѣ́мъ, дв҃о, ꙗ҆́кѡ мо́жеши, є҆ли̑ка хо́щеши.</p>
<p><red>Сті́хъ:</red> <red>С</red>лы́ши, дщѝ, и҆ ви́ждь, и҆ приклонѝ ᲂу҆́хо твоѐ. <anchor type="page" number="639"/></p>
<p><red>Т</red>ебѐ, чтⷭ҇ꙋю дв҃ꙋ нескве́рнꙋю, є҆ди́нꙋ и҆́мамъ стѣ́нꙋ непреѡбори́мꙋ, прибѣ́жище и҆ покро́въ крѣ́покъ, и҆ ѡ҆рꙋ́жїе сп҃се́нїѧ: да мѧ̀ не пре́зриши ѿча́ѧннаго, наде́ждо ненадє́жнымъ, скорбѧ́щымъ ра́досте и҆ застꙋпле́нїе.</p>
<p><red>Сла́ва, и҆ ны́нѣ, гла́съ то́йже:</red></p>
<p><red>Б</red>л҃жи́мъ тѧ̀, бцⷣе дв҃о, и҆ сла́вимъ тѧ̀ вѣ́рнїи по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ и҆ прибѣ́жище дꙋ́шъ на́шихъ.</p>
<p><red>Тропа́рь, гла́съ д҃:</red></p>
<p><red>К</red>ъ бцⷣѣ прилѣ́жнѡ ны́нѣ притеце́мъ грѣ́шнїи и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾ глꙋбины̀ дꙋшѝ: влⷣчце, помозѝ, на ны̀ милосе́рдовавши: потщи́сѧ, погиба́емъ ѿ мно́жества прегрѣше́нїй: не ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ и҆́мамы.</p>
<p><red>Сла́ва, и҆ ны́нѣ:</red> <red>и҆́</red>нъ тропа́рь, гла́съ то́йже:</p>
<p><red>Н</red>е ᲂу҆молчи́мъ никогда̀, бцⷣе, си̑лы твоѧ̑ глаго́лати недосто́йнїи: а҆́ще бо ты̀ не бы̀ предстоѧ́ла молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́ же бы сохрани́лъ доны́нѣ свобѡ́дны; не ѿстꙋ́пимъ, влⷣчце, ѿ тебє̀: твоѧ̑ бо рабы̑ сп҃са́еши при́снѡ ѿ всѧ́кихъ лю́тыхъ.</p>
<p><red>И҆</red> ѿпꙋ́стъ.</p>
<p><red>На вели́цѣй вече́рни:</red></p>
<p><red>Б</red>л҃же́нъ мꙋ́жъ:</p>
<p><red>На</red> <red>Г</red>дⷭ҇и воззва́хъ, <red>стїхи̑ры, на и҃. Гла́съ в҃.</red></p>
<p><red>В</red>сѣ̑мъ предста́тельствꙋеши, бл҃га́ѧ, прибѣга́ющымъ съ вѣ́рою въ держа́вный тво́й покро́въ: и҆но́гѡ бо не <anchor type="page" number="640"/> и҆́мамы грѣ́шнїи къ бг҃ꙋ въ бѣда́хъ и҆ ско́рбехъ при́снѡ и҆збавле́нїѧ, ѡ҆бремене́ни грѣхи̑ мно́гими, мт҃и бг҃а вы́шнѧгѡ. тѣ́мже тѝ припа́даемъ: и҆зба́ви ѿ всѧ́кагѡ ѡ҆бстоѧ́нїѧ рабы̑ твоѧ̑.</p>
<p><red>В</red>сѣ́хъ скорбѧ́щихъ ра́досте, и҆ ѡ҆би́димыхъ застꙋ́пнице, и҆ а҆́лчꙋщихъ пита́тельнице, стра́нныхъ ᲂу҆тѣше́нїе, ѡ҆бꙋрева́емыхъ приста́нище, больны́хъ посѣще́нїе, немощны́хъ покро́ве и҆ застꙋ́пнице, же́злъ ста́рости, мт҃и бг҃а вы́шнѧгѡ ты̀ є҆сѝ, пречⷭ҇таѧ: потщи́сѧ, мо́лимсѧ, сп҃сти́сѧ рабѡ́мъ твои̑мъ.</p>
<p><red>Гла́съ д҃:</red></p>
<p><red>Р</red>а́дꙋйсѧ, бг҃ома́ти пречⷭ҇таѧ: ра́дꙋйсѧ, вѣ̑рнымъ наде́ждо, ра́дꙋйсѧ, мі́рꙋ ѡ҆чище́нїе: ра́дꙋйсѧ, и҆збавлѧ́ющаѧ ѿ всѧ́кихъ скорбе́й рабы̑ твоѧ̑. ра́дꙋйсѧ, приста́нище ѡ҆бꙋрева́ємымъ: ра́дꙋйсѧ, всемі́рный свѣ́те. ра́дꙋйсѧ, ᲂу҆тѣ́шительнице и҆ застꙋ́пнице хрⷭ҇тїа́нъ: ра́дꙋйсѧ, прибѣ́жище и҆ сп҃се́нїе всѣ́хъ бл҃жа́щихъ тѧ̀, бг҃оневѣ́сто.</p>
<p><red>Р</red>а́дꙋйсѧ, добро́то і҆а́кѡвлѧ, ю҆́же и҆збра̀ бг҃ъ, ю҆́же возлюбѝ, две́рь сп҃са́емыхъ, клѧ́твы разрѣше́нїе, всебл҃гослове́ннаѧ, чре́во бг҃овмѣсти́мое, па́дшихъ возведе́нїе, ст҃ѣ́йшаѧ херꙋві̑мъ и҆ тва́рей преимꙋ́щаѧ, ѻ҆гнезра́чный прⷭ҇то́ле влⷣчнїй, всемі́рнаѧ ра́досте и҆ сла́во, колесни́це сло́ва, ѡ҆́блаче, и҆з̾ негѡ́же возсїѧ̀ сл҃нце, сꙋ́щымъ во тмѣ̀ подаѧ̀ ве́лїю млⷭ҇ть.</p>
<p><red>Гла́съ и҃:</red></p>
<p><red>Р</red>а́дꙋйсѧ, а҆́гг҃лѡвъ ра́досте: ра́дꙋйсѧ, человѣ́кѡвъ сла́во: ра́дꙋйсѧ, вѣ́рныхъ наде́ждо и҆ предста́тельство, <anchor type="page" number="641"/> стѣно̀ и҆ застꙋпле́нїе, влⷣчце бг҃ома́ти пречⷭ҇таѧ, ꙗ҆́же бг҃а пло́тїю неискꙋсомꙋ́жнѡ ро́ждшаѧ, и҆зба́вителѧ мі́рꙋ: не пре́зри рабы̑ твоѧ̑, но мольба́ми твои́ми ѿ ѡ҆держа́щихъ на́съ и҆зба́ви и҆скꙋше́нїй и҆ бѣ́дъ и҆ ѡ҆бстоѧ́нїй, всѣ́хъ скорбѧ́щихъ ра́досте, є҆ди́на хрⷭ҇тїа́нъ прибѣ́жище.</p>
<p><red>Р</red>а́дꙋйсѧ, бцⷣе всепѣ́таѧ: ра́дꙋйсѧ, и҆сто́чниче, живо́тъ вѣ̑рнымъ и҆сточа́ѧй. ра́дꙋйсѧ, всѣ́хъ влⷣчце и҆ гпⷭ҇жѐ тва́ри, бл҃гослове́ннаѧ: ра́дꙋйсѧ, всенепоро́чнаѧ, препросла́вленнаѧ. ра́дꙋйсѧ, всепречⷭ҇таѧ: ра́дꙋйсѧ, кꙋпино̀ неѡпали́маѧ. ра́дꙋйсѧ, горо̀ ст҃а́ѧ: ра́дꙋйсѧ, са́де живоно́сный. ра́дꙋйсѧ, раю̀ ѡ҆дꙋшевле́нный: ра́дꙋйсѧ, мт҃и дв҃о. ра́дꙋйсѧ, бг҃оневѣ́сто.</p>
<p><red>Р</red>а́дꙋйсѧ, бцⷣе, мт҃и хрⷭ҇то́ва: ра́дꙋйсѧ, є҆ди́на наде́ждо, человѣ́кѡвъ застꙋпле́нїе. ра́дꙋйсѧ, свѣ́щниче свѣ́та пресвѣ́тлый: ра́дꙋйсѧ, свѣщѐ ѡ҆сщ҃е́ннаѧ. ра́дꙋйсѧ, ѻ҆гнезра́чный черто́же сло́ва: ра́дꙋйсѧ, бж҃е́ственное селе́нїе. ра́дꙋйсѧ, ра́дости и҆сто́чниче, и҆сточа́ѧй во́ды бл҃года́ти притека́ющымъ къ тебѣ̀.</p>
<p><red>Р</red>а́дꙋйсѧ, вселе́нныѧ похвало̀: ра́дꙋйсѧ, хра́ме гдⷭ҇нь. ра́дꙋйсѧ, горо̀ прїѡсѣне́ннаѧ: ра́дꙋйсѧ, всѣ́хъ прибѣ́жище. ра́дꙋйсѧ, свѣ́щниче златы́й: ра́дꙋйсѧ, сла́во правосла́вныхъ чтⷭ҇на́ѧ. ра́дꙋйсѧ, мр҃і́е, мт҃и хрⷭ҇та̀ бг҃а: ра́дꙋйсѧ, раю̀. ра́дꙋйсѧ, бж҃е́ственнаѧ трапе́зо: ра́дꙋйсѧ, сѣ́не. ра́дꙋйсѧ, ста́мно всезлата́ѧ: ра́дꙋйсѧ, всѣ́хъ ᲂу҆пова́нїе.</p>
<p><red>Сла́ва, и҆ ны́нѣ, гла́съ ѕ҃:</red></p>
<p><red>П</red>рїиди́те, празднолю́бныхъ собо́ри, прест҃ꙋ́ю дв҃ꙋ бг҃оѻтрокови́цꙋ ᲂу҆бл҃жи́мъ: ра́дости бо и҆ сп҃се́нїѧ <anchor type="page" number="642"/> хода́таица бы́сть мі́рови, ꙗ҆́кѡ ро́ждшаѧ хрⷭ҇та̀ бг҃а. сїю́ бо ѻ҆ц҃ъ пребезнача́льный, ѿ всѣ́хъ родѡ́въ є҆ди́нꙋ и҆збра́ннꙋю, дще́рь себѣ̀ и҆менова̀: сн҃ъ собезнача́льный и҆ соприсносꙋ́щный въ мт҃рь и҆збра̀: дх҃ъ же ст҃ы́й ꙗ҆́кѡ пречⷭ҇тꙋю невѣ́стꙋ себѣ̀ бг҃олѣ́пнѡ сочета̀. сїю̀, ꙗ҆́кѡ бг҃оизбра́ннꙋю и҆ бл҃гослове́ннꙋю въ жена́хъ, вы́шнїѧ си̑лы немо́лчными пѣ́сньми велича́ютъ, гаврїи́ла и҆мꙋ́щѧ чинонача́льника: бл҃года́тнаѧ, ра́дꙋйсѧ, съ тобо́ю гдⷭ҇ь. Сїю̀ патрїа́рси, прⷪ҇ро́цы и҆ всѝ ст҃і́и со прⷪ҇ро́комъ дв҃домъ ра́достными гла́сы вѣнчава́ютъ: предста̀ цр҃и́ца ѡ҆деснꙋ́ю тебє̀, влⷣко, рѧ̑сны златы́ми ѡ҆дѣ́ѧна и҆ преꙋкраше́на бж҃е́ственными бл҃голѣ́потами. Сїю̀, ꙗ҆́кѡ держа́внꙋю застꙋ́пницꙋ ро́да на́шегѡ, и҆ мы̀ недосто́йнїи воспои́мъ, глаго́люще: ра́дꙋйсѧ, цр҃кве чꙋ́дное ᲂу҆краше́нїе и҆ всемꙋ̀ мі́рꙋ преди́вный покро́ве: ра́дꙋйсѧ, вѣ̑рнымъ лю́демъ посо́бїе на бране́хъ и҆ во́инѡмъ крѣ́посте: ра́дꙋйсѧ, покро́ве, похвало̀ и҆ ра́досте всѣ́хъ земноро́дныхъ: ра́дꙋйсѧ, бж҃е́ственное ᲂу҆тѣше́нїе всѣ́хъ скорбѧ́щихъ и҆ ѡ҆би́димыхъ: ра́дꙋйсѧ, ѡ҆бра́дованнаѧ, съ тобо́ю гдⷭ҇ь, подаѧ́й мі́рови тобо́ю ве́лїю млⷭ҇ть.</p>
<p><red>Вхо́дъ. Прокі́менъ днѐ, и҆ чтє́нїѧ г҃.</red></p>
<p><red>Бытїѧ̀ чте́нїе.</red></p>
<p>[Глава̀ к҃и] <red>В</red>зы́де і҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нъ. И҆ ѡ҆брѣ́те мѣ́сто, и҆ спа̀ та́мѡ: за́йде бо со́лнце. И҆ взѧ́тъ ѿ ка́менїѧ мѣ́ста тогѡ̀, и҆ положѝ возгла́вїе себѣ̀, и҆ спа̀ на мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица ᲂу҆твержде́на на землѝ, <anchor type="page" number="643"/> є҆ѧ́же глава̀ досѧза́ше до небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по не́й. Гдⷭ҇ь же ᲂу҆твержда́шесѧ на не́й, и҆ речѐ: а҆́зъ бг҃ъ а҆враа́мовъ ѻ҆тца̀ твоегѡ̀ и҆ бг҃ъ і҆саа́ковъ, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆ распространи́тсѧ на мо́ре, и҆ лі́вꙋ, и҆ сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀ всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю сїю̀: ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ᲂу҆боѧ́сѧ, и҆ речѐ: ꙗ҆́кѡ стра́шно мѣ́сто сїѐ: нѣ́сть сїѐ, но до́мъ бж҃їй, и҆ сїѧ̀ врата̀ нбⷭ҇наѧ.</p>
<p><red>Прⷪ҇ро́чества і҆езекі́илева чте́нїе.</red></p>
<p>[Главы̑ м҃г и҆ м҃д] <red>Т</red>а́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее, сотворѧ́тъ і҆ерє́и на ѻ҆лтарѝ всесожже́нїѧ ва́шегѡ и҆ ꙗ҆̀же сп҃се́нїѧ ва́шегѡ: и҆ прїимꙋ́ вы, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки: и҆ сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сїѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ і҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ <anchor type="page" number="644"/> ст҃ы́хъ сꙋ́щихъ къ сѣ́верꙋ, прѧ́мѡ хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень.</p>
<p><red>При́тчей чте́нїе.</red></p>
<p>[Глава̀ ѳ҃] <red>П</red>ремꙋ́дрость созда̀ себѣ̀ до́мъ, и҆ ᲂу҆твердѝ столпѡ́въ се́дмь: закла̀ своѧ̑ же́ртвєннаѧ, и҆ растворѝ въ ча́ши свое́й вїно̀, и҆ ᲂу҆гото́ва свою̀ трапе́зꙋ. Посла̀ своѧ̑ рабы̑, созыва́ющи съ высо́кимъ проповѣ́данїемъ на ча́шꙋ, глаго́лющи: и҆́же є҆́сть безꙋ́менъ, да ᲂу҆клони́тсѧ ко мнѣ̀. И҆ тре́бꙋющымъ ᲂу҆ма̀ речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀, є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви бꙋ́дете: и҆ взыщи́те ра́зꙋма, да поживетѐ: и҆ и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ прїи́метъ себѣ̀ безче́стїе, ѡ҆блича́ѧй же нечести́ваго ѡ҆поро́читъ себѐ: ѡ҆бличє́нїѧ бо нечести́вомꙋ ра̑ны є҆мꙋ̀. Не ѡ҆блича́й ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршїй бꙋ́детъ: сказꙋ́й првⷣномꙋ, и҆ приложи́тъ прїима́ти. Нача́ло премꙋ́дрости стра́хъ гдⷭ҇ень, и҆ совѣ́тъ ст҃ы́хъ ра́зꙋмъ: разꙋмѣ́ти бо зако́нъ по́мысла є҆́сть бл҃га́гѡ. Си́мъ бо ѡ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ̑та живота̀.</p>
<p><red>На лїті́и стїхи̑ры, гла́съ и҃:</red></p>
<p><red>П</red>редста́тельнице вѣ́рныхъ, бг҃ороди́тельнице, скорбѧ́щихъ ра́досте и҆ пла́чꙋщихъ вели́кое ᲂу҆тѣше́нїе, молѝ сн҃а твоего̀ хрⷭ҇та̀ бг҃а на́шего, со а҆́гг҃лы и҆ а҆пⷭ҇лы и҆ всѣ́ми ст҃ы́ми, и҆зба́вити на́съ, въ ча́съ и҆спыта́нїѧ, <anchor type="page" number="645"/> лю́тагѡ ѡ҆сꙋжде́нїѧ, да тобо́ю сп҃се́нїе ᲂу҆лꙋчи́вше, во вѣ́ки сла́вимъ тѧ̀ пребл҃гослове́ннꙋю.</p>
<p><red>В</red>ѣ́рою притека́ю къ покро́вꙋ твоемꙋ̀, бг҃ороди́тельнице пречⷭ҇таѧ: ѿ напа́стей и҆ бѣ́дъ, и҆ страсте́й томле́нїѧ, и҆ бѣсо́вскагѡ ѡ҆ѕлобле́нїѧ сп҃си́ мѧ, ꙗ҆́кѡ млⷭ҇ти и҆мꙋ́щи пꙋчи́нꙋ, и҆ сп҃се́нїѧ ꙗ҆́вльшисѧ хода́таица, влⷣчце, ꙗ҆́же бг҃а ро́ждши млⷭ҇тиваго, є҆ди́наго всеще́драго и҆ многобл҃гоꙋтро́бнаго.</p>
<p><red>К</red>ра́снꙋю тѧ̀, всечⷭ҇таѧ, є҆ди́нꙋ ѿ вѣ́ка ѡ҆брѣ́тъ добро́тꙋ і҆а́кѡвлю пребезнача́льное сло́во, и҆ всели́всѧ въ тѧ̀ бл҃гоꙋтро́бїѧ ра́ди, ѡ҆бновѝ человѣ́ческое є҆стество̀: є҆го́же молѝ непреста́ннѡ, ѿ всѧ́кихъ бѣ́дъ и҆ скорбе́й и҆зба́витисѧ на́мъ, тѧ̀ ра́дость и҆ сп҃се́нїе мі́ра почита́ющымъ.</p>
<p><red>Н</red>бⷭ҇нꙋю две́рь и҆ кївѡ́тъ, всест҃ꙋ́ю го́рꙋ, свѣтоза́рный ѻ҆́блакъ воспои́мъ, нбⷭ҇нꙋю лѣ́ствицꙋ, слове́сный ра́й, є҆́ѵино и҆збавле́нїе, вселе́нныѧ всеѧ̀ вели́кое сокро́вище, ꙗ҆́кѡ сп҃се́нїе въ не́й содѣ́ласѧ мі́рови и҆ ѡ҆ставле́нїе дре́внихъ согрѣше́нїй. сегѡ̀ ра́ди вопїе́мъ є҆́й: молѝ сн҃а твоего̀ и҆ бг҃а, прегрѣше́нїй ѡ҆ставле́нїе дарова́ти, бл҃гоче́стнѡ покланѧ́ющымсѧ тебѣ̀ и҆ съ весе́лїемъ торжествꙋ́ющымъ тво́й всечестны́й пра́здникъ, сла́во и҆ ра́досте на́ша, бг҃ома́ти бл҃гослове́ннаѧ.</p>
<p><red>Сла́ва, и҆ ны́нѣ, гла́съ є҃:</red></p>
<p><red>В</red>острꙋби́мъ трꙋбо́ю пѣ́сней: прекло́нши бо сѧ свы́ше всецр҃и́ца мт҃и дв҃а, бл҃гослове́ньми ᲂу҆вѣнчава́етъ воспѣва́ющыѧ ю҆̀. правосла́внїи да стекꙋ́тсѧ, и҆ цр҃и́цѣ да воспле́щꙋтъ въ пѣ́снехъ, цр҃ѧ̀ ро́ждшей, сме́ртїю <anchor type="page" number="646"/> ѡ҆держи̑мыѧ пе́рвѣе, разрѣши́ти человѣколю́бнѡ бл҃говоли́вшаго. па́стырїе и҆ ᲂу҆чи́телїе, до́брагѡ па́стырѧ пречⷭ҇тꙋю мт҃рь соше́дшесѧ восхва́лимъ, нб҃съ простра́ннѣйшꙋю, ѡ҆дꙋшевле́нный гдⷭ҇ень кївѡ́тъ, ѻ҆гнезра́чный влⷣчень прⷭ҇то́лъ, маннопрїе́мнꙋю златꙋ́ю ста́мнꙋ, заключе́ннꙋю сло́ва две́рь, всѣ́хъ хрⷭ҇тїа́нъ прибѣ́жище. и҆ всѝ лю́дїе, пѣ́сньми бл҃гоглаго́ливыми похвалѧ́юще ю҆̀, си́це рце́мъ: мт҃и сло́ва бж҃їѧ, сподо́би смирє́нныѧ ны̀ нбⷭ҇нагѡ црⷭ҇твїѧ, ничто́же бо невозмо́жно хода́тайствꙋ твоемꙋ̀.</p>
<p><red>На стїхо́внѣ стїхи̑ры. Гла́съ в҃:</red></p>
<p><red>Ꙗ҆́</red>кѡ всѣ́хъ вы́шшꙋ сꙋ́щꙋю нбⷭ҇ныхъ и҆ земны́хъ, херꙋві̑мъ сла́внѣйшꙋю и҆ всеѧ̀ тва́ри честнѣ́йшꙋю, тебѐ застꙋ́пницꙋ и҆ покро́въ держа́венъ хрⷭ҇тїа́нскомꙋ ро́дꙋ хрⷭ҇то́съ дарова̀, покрыва́ти и҆ сп҃са́ти лю́ди согрѣ́шшыѧ, къ тебѣ̀ прибѣга́ющыѧ: тѣ́мже прибѣ́жище всѣ̑мъ тебѐ воспѣва́емъ, влⷣчце, и҆ честны́й и҆ бл҃гознамени́тый тво́й пра́здникъ, ѡ҆бра́дованнаѧ ра́досте всѣ́хъ, пра́зднꙋемъ свѣ́тлѡ, хрⷭ҇та̀ молѧ́ще дарова́ти на́мъ тобо́ю ве́лїю млⷭ҇ть.</p>
<p><red>Гла́съ є҃:</red></p>
<p><red>Сті́хъ:</red> Слы́ши, дщѝ, и҆ ви́ждь, и҆ приклонѝ ᲂу҆́хо твоѐ.</p>
<p><red>В</red>оспои́мъ, лю́дїе, свѣ́тлѡ дв҃дскꙋю пѣ́снь ѻ҆трокови́цѣ бг҃оневѣ́стѣ, мт҃ри всѣ́хъ цр҃ѧ̀ хрⷭ҇та̀: предста̀ цр҃и́ца ѡ҆деснꙋ́ю тебє̀, влⷣко, рѧ̑сны златы́ми ѡ҆дѣ́ѧна и҆ преꙋкраше́на бж҃е́ственными лѣ́потами. сїю́ бо и҆збра́ннꙋю въ жена́хъ па́че всегѡ̀ мі́ра ᲂу҆добри́въ, бл҃гоизво́ли роди́тисѧ и҆з̾ неѧ̀, вели́кїѧ ра́ди млⷭ҇ти: и҆ <anchor type="page" number="647"/> сїю̀ помо́щницꙋ лю́демъ свои̑мъ дарова̀, стро́ити и҆ покрыва́ти ѿ всѣ́хъ бѣ́дъ рабы̑ своѧ̑, є҆ди́нꙋ бл҃гослове́ннꙋю.</p>
<p><red>Гла́съ з҃.</red></p>
<p><red>Сті́хъ:</red> Лицꙋ̀ твоемꙋ̀ помо́лѧтсѧ бога́тїи лю́дстїи.</p>
<p><red>Г</red>ора̀ є҆сѝ вели́ка и҆ пресла́вна, па́че горы̀ сїна́йскїѧ, бцⷣе: та́ѧ бо, не терпѧ́щи сни́тїѧ сла́вы бж҃їѧ во ѻ҆́бразѣхъ и҆ сѣ́нехъ, ѻ҆гне́мъ возгара́шесѧ, и҆ гро́ми и҆ мѡ́лнїѧ та́мѡ бы́ша: ты́ же во чре́вѣ твое́мъ бж҃їе сло́во, ве́сь бж҃е́ственный ѻ҆́гнь сꙋ́щее, неѡпа́льнѡ носи́ла є҆сѝ, ма́нїемъ носѧ́щаго всѧ̑. тѣ́мже не преста́й, влⷣчце, рабы̑ твоѧ̑ при́снѡ млⷭ҇тїю посѣща́ти: прїѧ́ла бо є҆сѝ ѿ сн҃а твоегѡ̀ и҆ бг҃а да́ръ стро́ити и҆ покрыва́ти хрⷭ҇тоимени́тое ста́до твоѐ.</p>
<p><red>Сла́ва, и҆ ны́нѣ, гла́съ д҃:</red></p>
<p><red>П</red>ри́зри на молє́нїѧ твои́хъ ра̑бъ, всенепоро́чнаѧ, ᲂу҆толѧ́ющи лю̑таѧ на ны̀ воста̑нїѧ, всѧ́кїѧ ско́рби на́съ и҆змѣнѧ́ющи: тѧ́ бо є҆ди́нꙋ тве́рдое и҆ и҆звѣ́стное ᲂу҆твержде́нїе и҆́мамы, и҆ твоѐ предста́тельство стѧжа́хомъ, да не постыди́мсѧ, влⷣчце, тѧ̀ призыва́ющїи: потщи́сѧ на ᲂу҆моле́нїе тебѣ̀ вѣ́рнѡ вопїю́щихъ: ра́дꙋйсѧ, влⷣчце, всѣ́хъ по́моще, ра́досте и҆ покро́ве, и҆ сп҃се́нїе дꙋ́шъ на́шихъ.</p>
<p><red>Тропа́рь, гла́съ д҃:</red> <red>К</red>ъ бцⷣѣ прилѣ́жнѡ ны́нѣ притеце́мъ: <red>два́жды, и҆ дрꙋгі́й:</red> <red>Н</red>е ᲂу҆молчи́мъ никогда̀, бцⷣе: є҆ди́нощи. <red>Пи́сани на ма́лѣй вече́рни.</red> <anchor type="page" number="648"/></p>
<p><red>На ᲂу҆́трени, на</red> <red>Б</red>г҃ъ гдⷭ҇ь, <red>пе́рвый тропа́рь, два́жды.</red></p>
<p><red>Сла́ва, и҆ ны́нѣ: вторы́й тропа́рь.</red></p>
<p><red>По а҃-мъ стїхосло́вїи сѣда́ленъ, гла́съ є҃:</red></p>
<p><red>Оу҆</red>толѝ болѣ̑зни многовоздыха́ющїѧ дꙋшѝ моеѧ̀, ᲂу҆толи́вшаѧ всѧ́кꙋ сле́зꙋ ѿ лица̀ землѝ: ты́ бо человѣ́кѡвъ болѣ̑зни ѿгонѧ́еши, и҆ грѣ́шныхъ скѡ́рби разрѣша́еши: тебе́ бо всѝ стѧжа́хомъ наде́ждꙋ и҆ ᲂу҆твержде́нїе, прест҃а́ѧ мт҃и дв҃о.</p>
<p><red>Сла́ва, и҆ ны́нѣ: то́йже.</red></p>
<p><red>По в҃-мъ стїхосло́вїи сѣда́ленъ, гла́съ ѕ҃:</red></p>
<p><red>Оу҆</red>пова́нїе мі́ра, бл҃га́ѧ бцⷣе дв҃о, твоѐ и҆ є҆ди́ное стра́шное предста́тельство про́симъ: ᲂу҆милосе́рдисѧ на лю́ди безпомѡ́щныѧ, и҆ молѝ млⷭ҇тиваго бг҃а и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ.</p>
<p><red>Сла́ва, и҆ ны́нѣ: то́йже.</red></p>
<p><red>На полѷеле́и велича́нїе:</red></p>
<p><red>Д</red>осто́йно є҆́сть велича́ти тѧ̀, бцⷣе, честнѣ́йшꙋю херꙋві̑мъ и҆ сла́внѣйшꙋю без̾ сравне́нїѧ серафі̑мъ.</p>
<p><red>По полѷеле́и сѣда́ленъ, гла́съ ѕ҃:</red></p>
<p><red>П</red>реложе́нїе скорбѧ́щихъ, премѣне́нїе болѧ́щихъ є҆сѝ, бцⷣе всепѣ́таѧ: сп҃сѝ гра́дъ тво́й и҆ лю́ди, бори́мыхъ ᲂу҆мире́нїе, ѡ҆бꙋрева́емыхъ тишино̀, є҆ди́на предста́тельнице вѣ́рныхъ.</p>
<p><red>Сла́ва, и҆ ны́нѣ: то́йже.</red></p>
<p><red>Та́же, степє́нна, а҃-й а҆нтїфѡ́нъ д҃-гѡ гла́са.</red> <anchor type="page" number="649"/></p>
<p><red>Прокі́менъ, гла́съ д҃:</red> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.</p>
<p><red>Сті́хъ:</red> <red>С</red>лы́ши, дщѝ, и҆ ви́ждь, и҆ приклонѝ ᲂу҆́хо твоѐ.</p>
<p><red>В</red>сѧ́кое дыха́нїе:</p>
<p><red>Є҆ѵⷢ҇лїе ѿ лꙋкѝ, зача́ло д҃:</red> <red>В</red>о дни̑ ѻ҆́ны воста́вши мр҃їа́мъ:</p>
<p><red>Ѱало́мъ н҃. Сла́ва:</red> <red>М</red>л҃твами бцⷣы: <red>И҆ ны́нѣ, то́йже.</red> <red>П</red>оми́лꙋй мѧ̀, бж҃е:</p>
<p><red>И҆ стїхи́ра, гла́съ ѕ҃:</red></p>
<p><red>А҆</red>рха́гг҃льски воспои́мъ, вѣ́рнїи, нбⷭ҇ный черто́гъ и҆ две́рь запеча́танꙋ вои́стиннꙋ: ра́дꙋйсѧ, є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ: низложѝ, влⷣчце, мꙋчи́тєли, безбѡ́жныѧ врагѝ на́шѧ, рꙋко́ю твое́ю, пречⷭ҇таѧ, ᲂу҆пова́нїе хрⷭ҇тїа́нъ.</p>
<p><red>Канѡ́на два̀. Пе́рвый канѡ́нъ, гла́съ д҃.</red></p>
<p><red>Пѣ́снь а҃.</red></p>
<p><red>І҆рмо́съ:</red> <red>Ѿ</red>ве́рзꙋ ᲂу҆ста̀ моѧ̑ и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</p>
<p><red>К</red>ꙋ́ю тѝ досто́йнꙋю пѣ́снь принесе́тъ на́ше неможе́нїе; то́чїю ѡ҆бра́довательнꙋю, є҆́йже на́съ гаврїи́лъ та́йнѡ наꙋчи́лъ є҆́сть: ра́дꙋйсѧ, бцⷣе дв҃о, мт҃и неневѣ́стнаѧ.</p>
<p><red>Р</red>а́дꙋйсѧ, бл҃года́ти и҆сто́чниче: ра́дꙋйсѧ, лѣ́ствице и҆ две́рь нбⷭ҇наѧ: ра́дꙋйсѧ, свѣ́щниче, и҆ ста́мно злата́ѧ и҆ горо̀ несѣко́маѧ, ꙗ҆́же жизнода́вца хрⷭ҇та̀ мі́рови ро́ждшаѧ.</p>
<p><red>В</red>сеѧ̀ моеѧ̀ жи́зни предста́тельнице, ѿ бѣ́дъ мно́гихъ и҆зба́ви мѧ̀, да бл҃года́рственный гла́съ <anchor type="page" number="650"/> воспѣва́ю тѝ, бг҃оневѣ́сто пречⷭ҇таѧ, и҆ бꙋ́дꙋщїѧ мѧ̀ и҆схитѝ мꙋ́ки.</p>
<p><red>Ꙗ҆́</red>же всѣ̑мъ ᲂу҆до́бь послꙋ́шнаѧ въ ско́рби, и҆ въ печа́ли помога́ющаѧ, бцⷣе бл҃га́ѧ, бл҃года́ть пода́ждь пѣ́ти тѧ̀ дерза́ющымъ, влⷣчце, скорбѧ́щихъ ра́досте.</p>
<p><red>М</red>ногобога́тнꙋю бл҃года́ть стѧжа́вши, влⷣчце, дерзнове́нною твое́ю мл҃твою пресла́внѡ и҆з̾ми́ мѧ ѿ напа́стей, ᲂу҆бо́гаго раба̀ твоего̀, скорбѧ́щихъ ра́досте.</p>
<p><red>Ꙗ҆́</red>же є҆ди́на въ напа́стехъ и҆ ско́рбехъ защища́ющаѧ, под̾ кро́въ тво́й, пречⷭ҇таѧ, прибѣга́ющихъ те́плѣ, прїимѝ ꙗ҆́кѡ пребл҃га́ѧ, ꙗ҆̀же ѿ се́рдца молє́нїѧ.</p>
<p><red>И҆́нъ канѡ́нъ, гла́съ и҃.</red></p>
<p><red>Пѣ́снь а҃.</red></p>
<p><red>І҆рмо́съ:</red> <red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</p>
<p><red>М</red>о́рѧ жите́йскагѡ волна́ми потоплѧ́емь и҆ напа́стьми лю́тыми ѡ҆держи́мь, ко приста́нищꙋ ᲂу҆стреми́хсѧ невла́емомꙋ, покро́вꙋ твоемꙋ̀: тѣ́мже мѧ̀ и҆зба́ви, бцⷣе, ѿ лю́тыхъ.</p>
<p><red>П</red>оложи́ тѧ приста́нище сꙋ́щымъ въ бѣда́хъ, чⷭ҇таѧ, бг҃ъ, и҆́же ѿ тебє̀ бл҃говоли́вый воспрїѧ́ти пло́ть. тѣ́мже тѝ припа́дающе взыва́емъ: да́рꙋй по́мощь твою̀ рабѡ́мъ твои̑мъ.</p>
<p><red>Є҆</red>ди́на бл҃гослове́ннаѧ и҆ бг҃ора́дованнаѧ, ꙗ҆́же ра́дость человѣ́кѡмъ ро́ждши неизрече́ннꙋю, печа̑ли ѿимѝ дꙋшѝ моеѧ̀, молю́сѧ, и҆ возвеселѝ се́рдце моѐ.</p>
<p><red>И҆</red>зба́ви мѧ̀, пречⷭ҇таѧ, бѣсо́вскїѧ пре́лести, ѡ҆ѕлобле́нїѧ же и҆ вре́да и҆ и҆скꙋше́нїѧ, да вѣ́рою тѧ̀ сла́влю, сꙋ́щꙋю по бз҃ѣ застꙋ́пницꙋ и҆ покро́въ мо́й. <anchor type="page" number="651"/></p>
<p><red>Ꙗ҆́</red>же ненадѣ́ющихсѧ наде́жда, па́дшихъ и҆справле́нїе, печа́льныхъ ᲂу҆тѣше́нїе, свѣ́тъ бж҃е́ственный ро́ждшаѧ, дꙋ́шꙋ мою̀ сꙋ́щꙋю во тьмѣ̀ просвѣтѝ.</p>
<p><red>Ꙗ҆́</red>кѡ гаврїи́лъ дв҃ѣ, прїиди́те, вѣ́рнїи, и҆ мы̀ вопїе́мъ бл҃гоговѣ́йнѡ: вои́стиннꙋ ᲂу҆кра́шена є҆сѝ, чⷭ҇таѧ, ро́ждшаѧ ра́дость: ра́дꙋйсѧ, бл҃гослове́ннаѧ.</p>
<p><red>Катава́сїа:</red> <red>Ѿ</red>ве́рзꙋ ᲂу҆ста̀ моѧ̑.</p>
<p><red>Пѣ́снь г҃:</red></p>
<p><red>І҆рмо́съ:</red> <red>Т</red>воѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѐ совокꙋ́пльшыѧ, дꙋхо́внѡ ᲂу҆твердѝ въ бж҃е́ственнѣй твое́й сла́вѣ, вѣнцє́въ сла́вы сподо́би.</p>
<p><red>Оу҆</red>твержде́нїе бꙋ́ди и҆ прибѣ́жище и҆ покро́въ, дв҃о бг҃ороди́тельнице, вѣ́рою къ тебѣ̀ прибѣга́ющымъ и҆ бж҃їю тѧ̀ мт҃рь и҆сповѣ́дающымъ.</p>
<p><red>К</red>рѣ́пость моѧ̀, и҆ ра́дость и҆ весе́лїе, и҆ стѣна̀ тве́рдаѧ, и҆ предста́тельница ты̀ є҆сѝ, всенепоро́чнаѧ, и҆скꙋше́нїй и҆ бѣ́дъ и҆збавлѧ́ющи мѧ̀.</p>
<p><red>М</red>и́лостивнымъ и҆ кро́ткимъ твои́мъ ѻ҆́комъ, бг҃ороди́тельнице, зрѧ́щи мѧ̀ во ѡ҆бстоѧ́нїи и҆ ско́рби ѡ҆держи́ма, вско́рѣ свободѝ: тѧ́ бо призыва́ю на по́мощь.</p>
<p><red>К</red>ропи́ши и҆сцѣле́нїй стрꙋи̑ болѧ́щымъ, дв҃о, всю́дꙋ: тѧ́ бо и҆сто́чника показа̀ милосе́рдїѧ, влⷣчце, и҆́же млⷭ҇ти гдⷭ҇ь, и҆з̾ тебє̀ рожде́йсѧ па́че ᲂу҆ма̀.</p>
<p><red>И҆</red>сто́чникъ млⷭ҇ти, подаѧ́й скорбѧ́щымъ ᲂу҆тѣше́нїе, ты̀ є҆сѝ: тѣ́мже, влⷣчце, и҆ мнѣ̀ мл҃твенныхъ твои́хъ во́дъ и҆сто́чникъ и҆сточѝ, и҆ ᲂу҆гасѝ страсте́й пе́щь. <anchor type="page" number="652"/></p>
<p><red>Ѿ</red>ча́ѧвсѧ по́мощи всѧ́кїѧ, къ тебѣ̀, пренепоро́чнаѧ, держа́внѣй храни́тельницѣ и҆ покро́вꙋ притеко́хъ: не ѿри́ни ᲂу҆̀бо менѐ ѿ бж҃е́ственнагѡ покро́ва твоегѡ̀.</p>
<p><red>И҆́нъ.</red></p>
<p><red>І҆рмо́съ:</red> <red>Т</red>ы̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</p>
<p><red>Т</red>ы̀ є҆сѝ земноро́дныхъ ᲂу҆пова́нїе и҆ по́мощь и҆ ра́дость, покро́въ и҆ прибѣ́жище, влⷣчце мт҃и живота̀. тѣ́мже тѧ̀ мо́лимъ: твою̀ по́мощь низпослѝ всѣ̑мъ пою́щымъ тѧ̀, пречⷭ҇таѧ.</p>
<p><red>И҆́</red>же тобо́ю и҆зба́вльшесѧ ѿ бѣ́дъ и҆ тебє̀ ра́ди ра́дость полꙋчи́вше, мт҃и безневѣ́стнаѧ, ꙗ҆́кѡ пода́тельницꙋ бл҃гꙋ́ю и҆ застꙋ́пницꙋ бл҃гохва́льнꙋ всѝ прославлѧ́емъ.</p>
<p><red>Б</red>л҃гослове́нъ пло́дъ чре́ва твоегѡ̀, дв҃о бцⷣе, всѣ́хъ ра́досте: ра́дость бо всемꙋ̀ мі́рꙋ родила̀ є҆сѝ и҆ весе́лїе, разгонѧ́ющее печа́ль грѣхо́внꙋю, бг҃оневѣ́сто.</p>
<p><red>Т</red>ѧ̀ храни́тельницꙋ, прест҃а́ѧ, въ напа́стехъ стѧжа́хъ: тебѐ по бз҃ѣ мою̀ предста́тельницꙋ и҆́мамъ неꙋсы́пнꙋ: тебѐ да ѡ҆брѧ́щꙋ, пречⷭ҇таѧ, и҆збавлѧ́ющꙋю мѧ̀ въ де́нь сꙋда̀ всѧ́кагѡ ѡ҆сꙋжде́нїѧ.</p>
<p><red>В</red>озвели́чи млⷭ҇ть и҆ застꙋпле́нїе, пречⷭ҇таѧ, твои́хъ мл҃твъ на мнѣ̀, и҆ и҆зба́ви мѧ̀ ѿ напа́стей и҆ скорбе́й, ра́дость мі́рꙋ ро́ждшаѧ.</p>
<p><red>Ꙗ҆́</red>же ра́дости прїе́мшаѧ и҆сполне́нїе, прїимѝ ѿ на́съ ра̑бъ твои́хъ цѣлова́нїе а҆рха́гг҃лово: ра́дꙋйсѧ, ра́дость ро́ждшаѧ мі́рꙋ: ра́дꙋйсѧ, ста́мно, и҆з̾ неѧ́же <anchor type="page" number="653"/> ма́нна нбⷭ҇наѧ всѣ̑мъ вѣ̑рнымъ дарова́сѧ: ра́дꙋйсѧ, бл҃гослове́ннаѧ.</p>
<p><red>Сѣда́ленъ, гла́съ з҃:</red></p>
<p><red>Р</red>а́дꙋйсѧ, сл҃нца ѻ҆́блаче мы́сленнагѡ и҆ неизрече́ннагѡ, влⷣчце: ра́дꙋйсѧ, всесвѣ́тлаѧ свѣщѐ: ра́дꙋйсѧ, свѣ́щниче всезлаты́й: тобо́ю, прест҃а́ѧ, є҆́ѵа и҆зба́висѧ ѿ клѧ́твы. но ꙗ҆́кѡ и҆мꙋ́щаѧ дерзнове́нїе ко бл҃гопремѣ́нномꙋ твоемꙋ̀ и҆ бг҃ꙋ, мт҃рнею мл҃твою, не ѡ҆скꙋдѣ́й ѡ҆ на́съ моли́тисѧ, пречⷭ҇таѧ.</p>
<p><red>Сла́ва, и҆ ны́нѣ: то́йже.</red></p>
<p><red>Пѣ́снь д҃.</red></p>
<p><red>І҆рмо́съ:</red> <red>С</red>ѣдѧ́й въ сла́вѣ на прⷭ҇то́лѣ бж҃ества̀, во ѻ҆́блацѣ ле́гцѣ прїи́де і҆и҃съ пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ: сла́ва, хрⷭ҇тѐ, си́лѣ твое́й.</p>
<p><red>Н</red>аде́ждо ненаде́жныхъ, помо́щнице ни́щихъ, пла́чꙋщихъ ᲂу҆тѣше́нїе, согрѣша́ющихъ ѡ҆чище́нїе, рꙋководи́тельнице заблꙋ́ждшихъ, болѧ́щихъ цѣле́бнице и҆ и҆справле́нїе па́дающихъ, влⷣчце, сп҃сѝ рабы̑ твоѧ̑.</p>
<p><red>Н</red>е неприча́стни є҆смы̀, влⷣчце, твоегѡ̀ застꙋпле́нїѧ въ ско́рбехъ: тѣ́мже и҆ ны́нѣ на́мъ помозѝ вско́рѣ, лю́тѣ ѡ҆бꙋрева́ємымъ рꙋ́кꙋ простира́ющи, чⷭ҇таѧ: бꙋ́ди млⷭ҇тива болѣ́знемъ на́шымъ, мт҃и бж҃їѧ, ра́дость ско́рꙋю подаю́щи.</p>
<p><red>В</red>сѧ̀ бл҃га́ѧ и҆ те́плаѧ застꙋ́пница сꙋ́щи грѣ́шникѡмъ и҆ смирє́ннымъ, бг҃ороди́тельнице пречⷭ҇таѧ влⷣчце, ѿ бѣ́дъ и҆ скорбе́й и҆ грѣхѡ́въ сп҃са́й рабы̑ твоѧ̑.</p>
<p><red>П</red>ресла́внꙋю твою̀ мт҃рь, хрⷭ҇тѐ, прїимѝ молѧ́щꙋюсѧ ѡ҆ мі́рѣ, ми́лостивнѡ тебѣ̀ зовꙋ́щꙋю: сн҃е мо́й, прїимѝ мольбꙋ̀ мою̀ и҆ ᲂу҆ти́ши гнѣ́въ належа́щїй землѝ. <anchor type="page" number="654"/></p>
<p><red>К</red>ро́въ и҆ застꙋпле́нїе и҆ прибѣ́жище бꙋ́ди мѝ, дв҃о, рабꙋ̀ твоемꙋ̀, и҆ и҆зба́ви мѧ̀ ѿ безмѣ́рныхъ ѕѡ́лъ, воспѣва́ти тѧ̀, пречⷭ҇таѧ: сла́ва неизрече́нномꙋ ржⷭ҇твꙋ̀ твоемꙋ̀.</p>
<p><red>Н</red>аде́жда и҆ щи́тъ и҆ ᲂу҆твержде́нїе ты̀ мнѣ̀ є҆сѝ, бл҃га́ѧ, и҆ лю́тыхъ и҆збавле́нїе, и҆ просвѣще́нїе дꙋшѝ мое́й, и҆ хвала̀ и҆ стѣна̀ и҆ держа́ва.</p>
<p><red>И҆́нъ.</red></p>
<p><red>І҆рмо́съ:</red> <red>И҆</red>з̾ горы̀ прїѡсѣне́нныѧ, сло́ве, прⷪ҇ро́къ є҆ди́ныѧ бцⷣы, хотѧ́ща воплоти́тисѧ, бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.</p>
<p><red>Ѿ</red> вели́кихъ и҆ разли́чныхъ прегрѣше́нїй же и҆ напа́стей всегда̀ сп҃са́еши мѧ̀: тѣ́мже тѧ̀ ꙗ҆́кѡ ро́ждшꙋю гдⷭ҇а молю̀, и҆ къ тебѣ̀ прибѣга́ю, непобѣди́мѣй по́мощи скорбѧ́щымъ: ѿ бѣ́дъ и҆зведѝ мольба́ми твои́ми.</p>
<p><red>Б</red>ж҃е мо́й милосе́рде, бж҃е чл҃вѣколю́бче, воли́телю млⷭ҇ти, ны́нѣ на мѧ̀ и҆злі́й твою̀ млⷭ҇ть: мо́литъ тѧ̀ наде́жда и҆ застꙋ́пница моѧ̀, мт҃и твоѧ̀.</p>
<p><red>М</red>лⷭ҇ть твою̀ и҆ милосе́рдїе на рабы̑ твоѧ̑, чⷭ҇таѧ, прострѝ, при́снѡ молѧ́щыѧ тѧ̀, всѧ́кїѧ ско́рби и҆ мꙋ́ки и҆збавлѧ́ющи мл҃твами твои́ми.</p>
<p><red>Р</red>а́дꙋйсѧ, кра́снаѧ пала́то сло́ва, дѣ́вственный черто́же цр҃ѧ̀: ра́дꙋйсѧ, похвало̀ всѣ́хъ безпло́тныхъ: ра́дꙋйсѧ, человѣ́кѡвъ ра́досте и҆ по́моще и҆ ᲂу҆пова́нїе.</p>
<p><red>С</red>п҃се́нїе пода́ждь мѝ дꙋше́вное и҆ тѣле́сное, пренепоро́чнаѧ, и҆ недꙋ́гꙋющемꙋ да́рꙋй цѣльбꙋ̀ и҆ лю́тыхъ и҆збавле́нїе. <anchor type="page" number="655"/></p>
<p><red>Ѡ҆</red> содѣ́ѧнїихъ мои́хъ лꙋка́выхъ и҆ прегрѣше́нїихъ мно́гихъ кто̀ возмо́жетъ ᲂу҆моли́ти сꙋдїю̀, а҆́ще не ты̀, чⷭ҇таѧ, є҆ди́на согрѣша́ющихъ застꙋ́пнице;</p>
<p><red>Пѣ́снь є҃.</red></p>
<p><red>І҆рмо́съ:</red> <red>Оу҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ᲂу҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</p>
<p><red>Т</red>ы̀ крѣ́пость моѧ̀, ты̀ похвала̀ и҆ ра́дованїе и҆ храни́тельница мѝ є҆сѝ, и҆ застꙋпле́нїе и҆ прибѣ́жище, и҆ предста́тельница непобѣди́ма, прест҃а́ѧ бцⷣе дв҃о: тѣ́мже сп҃сѝ раба̀ твоего̀.</p>
<p><red>С</red>п҃си́ мѧ, влⷣчце, и҆з̾ глꙋбины̀ напа́стей и҆ скорбе́й, и҆ печа́лей и҆ страсте́й тѣле́сныхъ, и҆ въ тишинѣ̀ бж҃е́ственнѣй сохранѝ дꙋ́шꙋ мою̀.</p>
<p><red>М</red>оли́твеннице нело́жнаѧ, ᲂу҆пова́нїе хрⷭ҇тїа́нъ, ѡ҆бра́дованнаѧ, прїимѝ мольбы̑ ѿ на́съ, прилѣ́жнѡ призыва́ющихъ и҆ молѧ́щихсѧ тебѣ̀.</p>
<p><red>П</red>окро́въ мо́й є҆сѝ ты̀ и҆ при́сное хвале́нїе, ѽ влⷣчце бцⷣе: ника́коже бо презира́еши къ тебѣ̀ прибѣга́ющихъ.</p>
<p><red>Д</red>о́мъ тѧ̀ сла́вы, го́рꙋ бж҃їю ст҃ꙋ́ю, чⷭ҇таѧ, невѣ́стꙋ, черто́гъ, хра́мъ ѡ҆сщ҃е́нїѧ, сн҃ъ бж҃їй, въ тѧ̀ всели́выйсѧ, и҆ ра́й сла́дости присносꙋ́щныѧ на́мъ содѣ́ла.</p>
<p><red>С</red>тѣ́нꙋ неѡбори́мꙋ, чⷭ҇таѧ, мл҃твꙋ твою̀ стѧжа́вше, вопїе́мъ тѝ: ᲂу҆милосе́рдисѧ, ѽ влⷣчце, и҆ ви̑димыѧ и҆ неви̑димыѧ врагѝ проженѝ. <anchor type="page" number="656"/></p>
<p><red>И҆́нъ.</red></p>
<p><red>І҆рмо́съ:</red> <red>М</red>ра́къ дꙋшѝ моеѧ̀ разженѝ, свѣтода́вче хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆ да́рꙋй мѝ свѣ́тъ повелѣ́нїй твои́хъ, сло́ве, да ᲂу҆́тренюѧ сла́влю тѧ̀.</p>
<p><red>Д</red>обро́тꙋ тѧ̀ і҆а́кѡвлю возлюбѝ бг҃ъ, дв҃о ѻ҆трокови́це, ᲂу҆краша́ѧ всѧ̑ тобо́ю, ѡ҆мрачи́вшыѧсѧ престꙋпле́нїемъ пе́рвѣе.</p>
<p><red>Д</red>ꙋ́шꙋ мою̀ сохранѝ ꙗ҆́кѡ зѣ́ницꙋ ѻ҆́ка под̾ кро́вомъ крилꙋ̑ твоє́ю, бл҃га́ѧ пречⷭ҇таѧ, и҆ ѿ дꙋхѡ́въ лꙋка́выхъ томле́нїѧ и҆ мꙋче́нїѧ и҆зба́ви.</p>
<p><red>И҆</red>зба́вльшесѧ тобо́ю прама́тернїѧ печа́ли, бг҃ороди́тельнице, ᲂу҆тѣше́нїѧ и҆спо́лнени бы́хомъ, весе́лїе всѣ̑мъ ро́ждшаѧ и҆ всемі́рнꙋю ра́дость: тѣ́мже, всепѣ́таѧ, твоѧ̑ пѣсносло́вцы ѿ бѣ́дъ твои́ми мл҃твами соблюдѝ.</p>
<p><red>Б</red>л҃годари́мъ тѧ̀, и҆зба́вльшесѧ тобо́ю грѣхѡ́въ мно́гихъ и҆ не́мощей и҆ болѣ́зней и҆ недꙋ̑гъ лю́тыхъ, пречⷭ҇таѧ влⷣчце: наде́жда бо є҆сѝ тверда̀ твои̑мъ вѣ̑рнымъ рабѡ́мъ.</p>
<p><red>С</red>ъ бж҃е́ственнымъ соше́дшесѧ гаврїи́ломъ, возопїи́мъ бцⷣѣ вѣ́рнѡ: ра́дꙋйсѧ, дв҃о ст҃а́ѧ, бл҃года́тнаѧ, гдⷭ҇ь съ тобо́ю, и҆́же тебє̀ ра́ди потреби́въ печа́ль, подадѐ мі́рꙋ ра́дованїе.</p>
<p><red>Б</red>олѧ́щꙋю дꙋ́шꙋ мою̀ и҆сцѣлѝ, ро́ждшаѧ всѣ́хъ взе́млющаго недꙋ́ги, пречⷭ҇таѧ влⷣчце.</p>
<p><red>Пѣ́снь ѕ҃.</red></p>
<p><red>І҆рмо́съ:</red> <red>Б</red>ж҃е́ственное сїѐ и҆ всечестно́е соверша́юще пра́зднество, бг҃омꙋ́дрїи, бг҃ома́тере, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. <anchor type="page" number="657"/></p>
<p><red>Б</red>олѧ́щихъ цѣли́тельницꙋ, па́дающихъ воста́нїе, согрѣша́ющихъ ѡ҆чище́нїе, бцⷣе, тебѐ молю̀, со слеза́ми припа́даю, и҆ зовꙋ́ ти: ꙗ҆́кѡ сильна̀, сама́ мѧ сп҃сѝ погиба́ющаго.</p>
<p><red>Т</red>ы̀ є҆сѝ стѣна̀ нерꙋши́ма, ты̀ є҆сѝ покро́въ тве́рдъ, бцⷣе бл҃га́ѧ, ты̀ є҆сѝ предста́тельница крѣпка̀ рабꙋ̀ твоемꙋ̀: сегѡ̀ ра́ди призыва́ю тѧ̀ при́снѡ, и҆ притека́ю къ покро́вꙋ твоемꙋ̀.</p>
<p><red>М</red>і́рови ра́дость сꙋ́щи, бцⷣе чⷭ҇таѧ, ра́дꙋйсѧ, тебѣ̀, дв҃о, зове́мъ со а҆́гг҃ломъ вѣ́рнѡ: твоеѧ̀ ра́дости сподо́би ны̀, и҆ печа́ль на́шꙋ разорѝ.</p>
<p><red>С</red>ла́дость а҆́гг҃лѡвъ, скорбѧ́щихъ ра́дость, хрⷭ҇тїа́нъ предста́тельница ты̀ є҆сѝ, дв҃о мт҃и гдⷭ҇нѧ: застꙋпѝ на́съ, и҆ и҆зба́ви вѣ́чныхъ мꙋ́къ.</p>
<p><red>В</red>ъ де́нь печа́ли, є҆гда̀ и҆́мамъ тѣле́сныхъ соꙋ́зъ разрѣши́тисѧ, предста́ни мѝ, бг҃ороди́тельнице, и҆ ѡ҆бдержа́нїѧ бѣсо́вскагѡ и҆схитѝ.</p>
<p><red>П</red>ри́зри, влⷣчце, на мѧ̀ смире́ннаго, и҆ па́че наде́жды сп҃си́ мѧ: ты́ бо є҆сѝ ᲂу҆пова́нїе и҆ покро́въ мѝ, жи́знь и҆ свѣ́тъ се́рдцꙋ моемꙋ̀, бцⷣе, и҆ ᲂу҆твержде́нїе.</p>
<p><red>И҆́нъ.</red></p>
<p><red>І҆рмо́съ:</red> <red>С</red>одержи́ма мѧ̀ прїимѝ, чл҃вѣколю́бче, грѣхи̑ мно́гими, и҆ припа́дающа щедро́тамъ твои̑мъ, ꙗ҆́кѡ прⷪ҇ро́ка, гдⷭ҇и, и҆ сп҃си́ мѧ.</p>
<p><red>В</red>ъ нощѝ и҆ во днѝ, ꙗ҆́вѣ и҆ вта́й, под̾ тво́й прибѣга́емъ кро́въ, пречⷭ҇таѧ дв҃о, и҆̀же тѧ̀ вѣ́рнѡ славосло́вѧщїи.</p>
<p><red>В</red>ъ напа́стехъ застꙋ́пницꙋ тѧ̀ и҆́мамы тве́рдꙋ, въ ско́рбехъ крѣ́пкое сп҃се́нїе, поко́й въ печа́лехъ, въ бѣда́хъ по́мощь, приснодв҃о. <anchor type="page" number="658"/></p>
<p><red>Д</red>обро́та честны́хъ ст҃ы́хъ а҆́гг҃лъ, ра́дованїе человѣ̑къ всѣ́хъ ты̀ є҆сѝ бцⷣе дв҃о: ты́ мѧ къ животꙋ̀ наста́ви.</p>
<p><red>П</red>ала́та цр҃ѧ̀ сла́вы и҆ ѻ҆гнезра́чный была̀ є҆сѝ прⷭ҇то́лъ, дв҃о, херꙋві̑мъ превы́шши и҆ серафі̑мъ: тѣ́мже тѧ̀ всѧ́кое дыха́нїе сла́витъ, ꙗ҆́кѡ мт҃рь зижди́телѧ.</p>
<p><red>Р</red>а́дꙋйсѧ, клещѐ ᲂу҆́глѧ бж҃е́ственнагѡ: ра́дꙋйсѧ, прⷪ҇ро́кѡвъ печа́ть и҆ а҆пⷭ҇лѡвъ похвало̀, пречⷭ҇таѧ бцⷣе, є҆ѧ́же ра́ди ѿ и҆стлѣ́нїѧ свободи́хомсѧ.</p>
<p><red>Б</red>е́зднꙋ щедро́тъ ро́ждши, бцⷣе дв҃о, ско́рбныхъ житїѧ̀ дꙋ́шꙋ мою̀ сп҃сѝ, и҆ ра́дости дх҃о́вныѧ двє́ри ѿве́рзи мѝ: на тѧ́ бо є҆ди́нꙋ наде́ждꙋ возложи́хъ.</p>
<p><red>Конда́къ, гла́съ ѕ҃:</red></p>
<p><red>Н</red>е и҆́мамы и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, влⷣчце: ты̀ на́мъ помозѝ: на тебѐ надѣ́емсѧ и҆ тобо́ю хва́лимсѧ: твои́ бо є҆смы̀ рабѝ, да не постыди́мсѧ.</p>
<p><red>І҆́косъ:</red></p>
<p><red>П</red>рострѝ дла̑ни твоѧ̑, и҆́миже всѣ́хъ влⷣкꙋ ꙗ҆́кѡ младе́нца прїѧ́ла є҆сѝ, за мно́жество бл҃гости: не ѡ҆ста́ви на́съ, всегда̀ надѣ́ющихсѧ на тѧ̀, бо́дренною твое́ю мл҃твою, и҆ неисче́тною просты́нею ᲂу҆ще́дри на́съ, и҆ пода́ждь дꙋша́мъ на́шымъ милосе́рдїе твоѐ, во вѣ́ки и҆сточа́ющи: тебе́ бо и҆́мамы грѣ́шнїи застꙋ́пницꙋ ѿ находѧ́щихъ на ны̀ бѣ́дъ и҆ ѕѡ́лъ: но ꙗ҆́кѡ и҆мꙋ́щи милосе́рдїѧ щедрѡ́ты, ᲂу҆скорѝ на мл҃твꙋ и҆ потщи́сѧ на ᲂу҆моле́нїе, предста́тельствꙋющи при́снѡ, бцⷣе, чтꙋ́щихъ тѧ̀. <anchor type="page" number="659"/></p>
<p><red>Пѣ́снь з҃.</red></p>
<p><red>І҆рмо́съ:</red> <red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.</p>
<p><red>С</red>трастьмѝ престарѣ́всѧ и҆ неѡсла́бными напа́стьми и҆ скорбьмѝ, и҆ доспѣ́въ къ за́падѡмъ житїѧ̀ моегѡ̀, добродѣ́телемъ неприча́стенъ, лѣ́ностїю снѣде́нъ бы́въ, вопїю̀ тѝ, влⷣчце: ᲂу҆тѣше́нїе земны̑мъ, поми́лꙋй мѧ̀.</p>
<p><red>Р</red>а́дꙋйсѧ, и҆сто́чниче присноживо́тныѧ воды̀: ра́дꙋйсѧ, раю̀ пи́щный: ра́дꙋйсѧ, стѣно̀ вѣ́рныхъ: ра́дꙋйсѧ, неискꙋсобра́чнаѧ: ра́дꙋйсѧ, всемі́рнаѧ ра́досте, є҆́юже на́мъ возсїѧ̀ хвали́мый ѻ҆тцє́въ бг҃ъ и҆ препросла́вленъ.</p>
<p><red>В</red>сѣ̑мъ сꙋ́щымъ въ мі́рѣ застꙋ́пница є҆сѝ, и҆ стѣна̀ хрⷭ҇тїа́нѡмъ, и҆ прибѣ́жище непосты́дно, чⷭ҇таѧ мр҃і́е. тѣ́мже вѣ́рою тѧ̀ чтꙋ́ще, вопїе́мъ хрⷭ҇тꙋ̀: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Ѽ</red> бл҃гоꙋтро́бїѧ твоегѡ̀, дв҃о чⷭ҇таѧ! рѣши́ши бо безмѣ̑рныѧ печа̑ли и҆ напа̑сти, призыва́ющымъ въ нꙋ́ждѣ и҆ ѡ҆бстоѧ́нїи: тѣ́мже и҆ ны́нѣ помозѝ, бл҃гослове́ннаѧ, тѧ̀ восхвалѧ́ющымъ.</p>
<p><red>Є҆</red>ди́но ᲂу҆пова́нїе и҆ по́мощь вѣ̑рнымъ сꙋ́щи, бг҃ороди́тельнице, потщи́сѧ помощѝ рабѡ́мъ твои̑мъ, погрꙋжа́ємымъ скорбьмѝ, и҆ въ болѣ́знехъ сꙋ́щымъ, и҆ прибѣга́ющымъ къ тебѣ̀ съ любо́вїю дꙋшѝ.</p>
<p><red>Р</red>а́дованїе бл҃года́рственное тебѣ̀ прино́симъ, мт҃и бж҃їѧ, ꙗ҆́кѡ вои́стиннꙋ тобо́ю и҆зба́влени всѧ́кагѡ ѕла́гѡ начина́нїѧ, и҆ согла́снѡ тебѣ̀ пое́мъ: бл҃гослове́на є҆сѝ. <anchor type="page" number="660"/></p>
<p><red>И҆́нъ.</red></p>
<p><red>І҆рмо́съ:</red> <red>Б</red>ж҃їѧ снизхожде́нїѧ ѻ҆́гнь ᲂу҆стыдѣ́сѧ въ вавѷлѡ́нѣ и҆ногда̀: сегѡ̀ ра́ди ѻ҆́троцы въ пещѝ, ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>В</red>одвори́хомсѧ въ ве́черъ въ пла́чи печа́лей и҆ ча́ѧнїи ѕлы́хъ, но твои́мъ бг҃олѣ́пнымъ кро́вомъ, дв҃о, ѡ҆боже́ни бы́вше, ѡ҆брѣто́хомъ ра́дость заꙋ́тра: ты́ бо сп҃сла̀ є҆сѝ на́съ.</p>
<p><red>Ꙗ҆́</red>кѡ бж҃е́ственное прибѣ́жище, покро́въ тво́й, влⷣчце, всѝ стѧжа́вше къ бг҃ꙋ, въ напа́стехъ и҆ гоне́нїихъ и҆ грѣсѣ́хъ къ тебѣ̀ прибѣга́емъ, и҆ тобо́ю и҆змѣне́нїе прїе́млемъ, пречⷭ҇таѧ.</p>
<p><red>Г</red>рѣ́шникѡвъ прибѣ́жище, низве́рженныхъ и҆справле́нїе ты̀ є҆сѝ, влⷣчце: сегѡ̀ ра́ди притека́ю къ покро́вꙋ твоемꙋ̀, сп҃си́ мѧ, бг҃оневѣ́сто.</p>
<p><red>В</red>ъ недоꙋмѣ́нїи и҆ печа́ли сы́й и҆ въ бѣда́хъ, пречⷭ҇таѧ, тѧ̀ призыва́ю те́плѣ ѿ се́рдца моегѡ̀: предварѝ и҆ и҆зба́ви мѧ̀, и҆ пода́ждь, чⷭ҇таѧ, мнѣ̀ ᲂу҆тѣше́нїе.</p>
<p><red>Б</red>л҃гослове́ннаѧ дв҃о, ра́досте скорбѧ́щихъ всѣ́хъ вѣ́рныхъ, ѿ всѧ́кагѡ и҆скꙋше́нїѧ и҆ печа́ли и҆ ѕло́бы зави́дѧщихъ мнѣ̀ и҆з̾мѝ, и҆ ѿ грѣ̑хъ и҆ разли́чныхъ недꙋ̑гъ мѧ̀ и҆зба́ви.</p>
<p><red>В</red>сѧ̀ є҆сѝ свѣтоно́сна, свѣ́тъ незаходи́мый, дв҃о, прїе́мши, и҆ просвѣща́ющи, чⷭ҇таѧ, вѣ́рою тебѣ̀ вопїю́щыѧ: бл҃гослове́нъ, пречⷭ҇таѧ, пло́дъ твоегѡ̀ чре́ва.</p>
<p><red>Пѣ́снь и҃.</red></p>
<p><red>І҆рмо́съ:</red> <red>Ѻ҆́</red>троки бл҃гочести̑выѧ въ пещѝ ржⷭ҇тво̀ бг҃оро́дичо сп҃сло̀ є҆́сть: тогда̀ ᲂу҆́бѡ ѡ҆бразꙋ́емое, ны́нѣ же дѣ́йствꙋемое, <anchor type="page" number="661"/> вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.</p>
<p><red>Р</red>а́дꙋйсѧ, прⷭ҇то́ле сла́вный бж҃їй: ра́дꙋйсѧ, вѣ́рныхъ стѣно̀, є҆́юже сꙋ́щымъ во тмѣ̀ возсїѧ̀ свѣ́тъ хрⷭ҇то́съ, тебѐ блажа́щымъ и҆ вопїю́щымъ: всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки.</p>
<p><red>П</red>ое́мъ тѧ̀, пречⷭ҇таѧ и҆ мт҃и бж҃їѧ: и҆ кто̀ не сла́витъ тѧ̀ вои́стиннꙋ бл҃гꙋ́ю, сꙋ́щꙋю наде́ждꙋ дꙋ́шъ на́шихъ; тѣ́мже, пречⷭ҇таѧ, и҆ мою̀ мольбꙋ̀ прїимѝ.</p>
<p><red>Т</red>ы̀ є҆сѝ сп҃се́нїе всѣ́хъ человѣ́къ, ꙗ҆́же бг҃а ро́ждшаѧ неизрече́ннѡ: ты̀ є҆сѝ вѣ́рныхъ сп҃си́тельница, бцⷣе, и҆ слѣпы́хъ наста́вница, и҆ па́дающихъ и҆справле́нїе. тѣ́мже тѧ̀ восхвалѧ́юще, хрⷭ҇тꙋ̀ зове́мъ: бл҃гослови́те, всѧ̑ дѣла̀, гдⷭ҇а, по́йте и҆ превозноси́те є҆го̀ во всѧ̑ вѣ́ки.</p>
<p><red>С</red>трꙋи̑ и҆сцѣле́нїй на́мъ всегда̀, вѣ̑рнымъ, чⷭ҇таѧ, и҆сточа́еши: тѣ́мже незави́стнꙋю бл҃года́ть взе́млюще, воспѣва́емъ ржⷭ҇тво̀ твоѐ, чⷭ҇таѧ, и҆ превозно́симъ во всѧ̑ вѣ́ки.</p>
<p><red>Н</red>а тѧ̀ возложи́хъ, влⷣчце, се́рдце и҆ дꙋ́шꙋ и҆ тѣ́ло: не и҆́мамъ бо и҆ны́ѧ наде́жды, ра́звѣ тебє̀, є҆́юже полꙋчꙋ̀ млⷭ҇ть. тѣ́мже пода́ждь мѝ бога́тꙋю твою̀ бл҃года́ть.</p>
<p><red>Н</red>а мольбꙋ̀ мою̀ ны́нѣ ᲂу҆милосе́рдисѧ, и҆ ра́дость въ печа́ли мѣ́сто да́рꙋй мѝ, да пою́ тѧ, влⷣчце, и҆ вопїю̀ сн҃ꙋ твоемꙋ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>И҆́нъ.</red></p>
<p><red>І҆рмо́съ:</red> <red>Н</red>а горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки. <anchor type="page" number="662"/></p>
<p><red>В</red>сѧ̀ є҆сѝ чⷭ҇таѧ и҆ бж҃е́ственныѧ сла́вы и҆спо́лнена, бли́жнѧѧ моѧ̀, речѐ дх҃ъ бж҃їй, тѧ̀ провозвѣща́ѧ, пречⷭ҇таѧ. ю҆́же пѣ́сньми воспѣва́емъ, пою́ще: тебѣ̀ подоба́етъ ра́доватисѧ, бг҃а чл҃вѣ́ка ро́ждшей.</p>
<p><red>А҆́</red>гг҃лѡвъ похвало̀ и҆ человѣ́кѡвъ сп҃се́нїе, и҆ спорꙋ́чница бꙋ́ди мѝ, мт҃и бж҃їѧ: ꙗ҆́кѡ да ѡ҆бращꙋ́сѧ и҆ прїимꙋ̀ разрѣше́нїе пре́жде согрѣше́нныхъ, въ вѣ́дѣнїи и҆ не въ вѣ́дѣнїи.</p>
<p><red>Т</red>ѧ̀ по бз҃ѣ ᲂу҆пова́нїе сп҃се́нїѧ въ напа́стехъ и҆мꙋ́ще вѣ́рнїи, взыва́емъ: всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те є҆го̀ во вѣ́ки.</p>
<p><red>П</red>рїимѝ пѣ́снь ѿ хꙋды́хъ ᲂу҆сте́нъ, дв҃о всепѣ́таѧ, вопїю́щихъ тѝ: ра́дꙋйсѧ, болѧ́щымъ тѣлесє́мъ врачевство̀ и҆ ѿча̑ѧннымъ дꙋша́мъ сп҃се́нїе.</p>
<p><red>В</red>ъ болѣ́знехъ и҆ напа́стехъ ѡ҆держи́мыѧ не пре́зри, бл҃га́ѧ: но мольбꙋ̀ хꙋдꙋ́ю ᲂу҆слы́шавши, свободѝ на́съ ѿ скорбе́й вели́кихъ, да вѣ́рнѡ твою̀ млⷭ҇ть и҆ застꙋпле́нїе, чⷭ҇таѧ, воспѣва́емъ.</p>
<p><red>С</red>тоѧ́щихъ ᲂу҆твержде́нїе є҆сѝ и҆ па́дшихъ и҆справле́нїе, дв҃о: тѣ́мже мѧ̀ па́дшаго возста́ви, да тѧ̀ сла́влю бл҃гослове́ннꙋю и҆ ѡ҆бра́дованнꙋю.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ᲂу҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.</p>
<p><red>Р</red>а́дꙋйсѧ, мр҃і́е, вели́кое всеѧ̀ тва́ри чꙋ́до: ра́дꙋйсѧ, дщѝ ᲂу҆́бѡ дв҃дова, гдⷭ҇нѧ же мт҃и: ра́дꙋйсѧ, пѣ́нїе <anchor type="page" number="663"/> гаврїи́лово: ра́дꙋйсѧ, прибѣ́жище и҆ ᲂу҆твержде́нїе и҆ по́мощь всѣ̑мъ, прест҃а́ѧ, сꙋ́щымъ на землѝ грѣ́шникѡмъ.</p>
<p><red>Ю҆́</red>же и҆зво́лилъ є҆сѝ, влⷣко, прїимѝ ми́лостивнѡ моли́твенницꙋ мт҃рь твою̀ ѡ҆ на́съ, и҆ твоеѧ̀ бл҃гости всѧ́чєскаѧ и҆спо́лнѧтсѧ: да тѧ̀ всѝ ꙗ҆́кѡ бл҃годѣ́телѧ велича́емъ.</p>
<p><red>Ѽ</red> дв҃о бл҃га́ѧ! ѽ мі́ра ра́досте и҆ прибѣ́жище! ѽ храни́лище вѣ́рныхъ и҆ и҆збавле́нїе скорбе́й! ты̀ предста́ни мѝ въ ча́съ сме́рти, и҆ и҆зба́ви ѿ бѣсѡ́въ, и҆́щꙋщихъ поглоти́ти мѧ̀.</p>
<p><red>Т</red>ы̀ є҆сѝ а҆́гг҃лѡвъ ра́дость, ты̀ є҆сѝ првⷣникѡвъ добро́та, ты̀ є҆сѝ вѣ́рныхъ наде́жда, ты̀ є҆сѝ соблюде́нїе на́ше: ты̀ є҆сѝ мо́стъ, къ жи́зни нестарѣ́ющейсѧ преводѧ́й вѣ́рою и҆ любо́вїю тѧ̀ велича́ющыѧ.</p>
<p><red>Ѽ</red> мт҃и всѧ́ческихъ творца̀, всесвѣ́тлаѧ печа́льныхъ ᲂу҆тѣ́хо, ѡ҆скорблѧ́емыхъ предста́тельнице и҆ немощны́хъ застꙋ́пнице, сохрани́ мѧ, бл҃га́ѧ, ѿ бѣ́дъ и҆ прилѡ́гъ вра́жїихъ.</p>
<p><red>Є҆</red>ди́на болѧ́щихъ посѣще́нїе, є҆ди́на па́дшихъ и҆справле́нїе, влⷣчце, є҆ди́на къ бг҃ꙋ рꙋководи́тельнице и҆ вхо́де, є҆ди́на хода́таице вѣ́чныхъ бл҃гъ, поми́лꙋй мѧ̀ є҆ди́наго, па́че всѣ́хъ согрѣши́вшаго.</p>
<p><red>И҆́нъ.</red></p>
<p><red>І҆рмо́съ:</red> <red>Б</red>л҃гослове́нъ гдⷭ҇ь бг҃ъ і҆и҃левъ, воздви́гнꙋвый ро́гъ сп҃се́нїѧ на́мъ въ домꙋ̀ дв҃довѣ, ѻ҆́трока своегѡ̀: въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра. <anchor type="page" number="664"/></p>
<p><red>Р</red>а́дости на́мъ вѣ́чныѧ и҆ жи́зни ꙗ҆ви́ласѧ є҆сѝ преесте́ственнѣ, бг҃ороди́тельнице, хода́таица, чтⷭ҇аѧ, сп҃са всѣ́хъ ро́ждшаѧ, ѿ лица̀ земна́гѡ всѧ́кꙋ сле́зꙋ ꙗ҆́вѣ ѿе́мшаго и҆ всѣ̑мъ ра́дость пода́вшаго.</p>
<p><red>Р</red>а́дость и҆ весе́лїе и҆ ра́дованїе бж҃е́ственное, дв҃о неискꙋсомꙋ́жнаѧ, на́мъ ᲂу҆мно́жисѧ бж҃їе: се́ бо, пла́чꙋщїисѧ лю́тѣ, ра́дꙋемсѧ мл҃твами твои́ми.</p>
<p><red>П</red>од̾ твоѐ милосе́рдїе прибѣга́ющїи вѣ́рою и҆збавлѧ́ютсѧ ско́рбныхъ бѣ́дъ житїѧ̀: тѣ́мже и҆ а҆́зъ ко твоемꙋ̀ покро́вꙋ прибѣго́хъ, бцⷣе.</p>
<p><red>Ѱ</red>алмы̑ тѧ̀ воспѣва́емъ, бл҃года́тнаѧ, и҆ немо́лчнѡ, є҆́же ра́дꙋйсѧ, прино́симъ: ты́ бо и҆сточи́ла є҆сѝ всѣ̑мъ ра́дость.</p>
<p><red>И҆</red>ска́пающаѧ бж҃е́ственнꙋю сла́дость, всѣ́хъ сла́дость ро́ждшаѧ, дꙋ́шꙋ мою̀ ᲂу҆сладѝ, ꙗ҆́домъ ѕмїи́нымъ ѡ҆горче́ннꙋю, ѿчꙋжда́ющи мѧ̀ го́рькагѡ вре́да всегда̀ хода́тайствомъ твои́мъ, предста́тельнице и҆ ра́досте вѣ́рныхъ, влⷣчце.</p>
<p><red>Б</red>л҃гословѧ̀ бл҃гословлю́ тѧ, пречⷭ҇таѧ, и҆ велича́ю те́плѣ: бл҃гослови́ мѧ ᲂу҆̀бо твоего̀ пѣвца̀, и҆ всѧ́ческихъ нꙋ́ждныхъ и҆ печа́льныхъ и҆зба́ви, и҆ сохранѝ твои́ми дла́ньми непобѣди́ма.</p>
<p><red>Свѣти́ленъ.</red></p>
<p><red>Подо́бенъ:</red> Черто́гъ тво́й:</p>
<p><red>П</red>од̾ кро́въ тво́й, дв҃о гпⷭ҇жѐ, прибѣга́емъ всѝ ро́ди человѣ́честїи: просвѣти́ ны свѣ́томъ ржⷭ҇тва̀ твоегѡ̀ грѣ̑шныѧ рабы̑ твоѧ̑, молѧ́щыѧсѧ прилѣ́жнѡ, и҆ покланѧ́ющыѧсѧ тебѣ̀, и҆ просѧ́щыѧ ᲂу҆мире́нїѧ мі́рови и҆ дꙋша́мъ на́шымъ ве́лїѧ млⷭ҇ти.</p>
<p><red>Три́жды.</red> <anchor type="page" number="665"/></p>
<p><red>На хвали́техъ стїхи̑ры на д҃, гла́съ в҃:</red></p>
<p><red>П</red>рїиди́те, возра́дꙋемсѧ держа́внѣй застꙋ́пницѣ ро́да на́шегѡ, цр҃и́цѣ бцⷣѣ, прїиди́те къ ти́хомꙋ и҆ чꙋ́дномꙋ є҆ѧ̀ покро́вꙋ веселѧ́щесѧ. да́рꙋетъ бо бцⷣа вѣ̑рнымъ ѻ҆би̑льныѧ да́ры цѣлє́бныѧ ѿ неистощи́магѡ и҆сто́чника млⷭ҇ти: тмы̀ и҆збавлѧ́етъ на́съ и҆скꙋше́нїй и҆ бѣ́дъ и҆ ѡ҆бстоѧ́нїй, бл҃гоче́стнѡ и҆ бг҃опрїѧ́тнѡ прославлѧ́ющихъ и҆ чтꙋ́щихъ ю҆̀, ꙗ҆́кѡ всебл҃гослове́ннꙋю и҆ пречⷭ҇тꙋю мт҃рь хрⷭ҇та̀ бг҃а. тѣ́мже ра́достнѡ къ не́й воззове́мъ: ра́дꙋйсѧ, пала́то сло́ва: ра́дꙋйсѧ, невѣ́сто неневѣ́стнаѧ: ра́дꙋйсѧ, ра́досте на́ша: ра́дꙋйсѧ, мт҃и живота̀, бл҃гослове́нъ пло́дъ чре́ва твоегѡ̀.</p>
<p><red>Р</red>а́дꙋйсѧ, всебл҃гослове́ннаѧ мр҃і́е, мт҃и хрⷭ҇то́ва: ра́дꙋйсѧ, сꙋ́щаѧ ра́досте всегѡ̀ мі́ра: ра́дꙋйсѧ, всебл҃га́ѧ хрⷭ҇тїа́нѡмъ помо́щнице: ра́дꙋйсѧ, ѡ҆би́димыхъ застꙋ́пнице: ра́дꙋйсѧ, недꙋ́гꙋющымъ ско́рое и҆ и҆звѣ́стное прибѣ́жище: ра́дꙋйсѧ, си̑рымъ и҆ вдови́цамъ бж҃е́ственное ᲂу҆тѣше́нїе: ра́дꙋйсѧ, всѣ́хъ ни́щихъ покро́ве и҆ пита́тельнице: ра́дꙋйсѧ, всѣ̑мъ сꙋ́щымъ въ бѣда́хъ ско́рое и҆збавле́нїе: ра́дꙋйсѧ, бг҃оневѣ́сто влⷣчце, ᲂу҆пова́нїе хрⷭ҇тїа́нъ.</p>
<p><red>Р</red>а́дꙋйсѧ, всѣ́хъ хрⷭ҇тїа́нъ наде́ждо и҆ покро́ве, бг҃ома́ти всенепоро́чнаѧ, всеѧ̀ тва́ри честнѣ́йшаѧ, нбⷭ҇ныхъ и҆ земны́хъ сла́внѣйшаѧ: всѣ́хъ бо родила̀ є҆сѝ творца̀ и҆ бг҃а. но, ѽ влⷣчце, прїимѝ ми́лостивнѡ молє́нїѧ на̑ша, и҆ сп҃са́й на́съ всегда̀, ꙗ҆́кѡ бл҃га́ѧ и҆ млⷭ҇тиваѧ: да съ весе́лїемъ лобыза́емъ прест҃ꙋ́ю твою̀ і҆кѡ́нꙋ, и҆ при́снѡ ра́дꙋющесѧ восхвалѧ́емъ и҆ <anchor type="page" number="666"/> велича́емъ тѧ̀, ѡ҆бра́дованнаѧ ра́досте вѣ́рныхъ ра̑бъ твои́хъ.</p>
<p><red>Два́жды.</red></p>
<p><red>Сла́ва, и҆ ны́нѣ, гла́съ ѕ҃:</red></p>
<p><red>Д</red>не́сь собо́ри вѣ́рныхъ соше́дшесѧ, дꙋхо́внѡ да торжествꙋ́емъ, и҆ бг҃оѻтрокови́цꙋ дв҃ꙋ и҆ бцⷣꙋ пѣ́сньми бл҃гохва́льными ᲂу҆бл҃жи́мъ, глаго́люще: ра́дꙋйсѧ, є҆ди́на и҆збра́ннаѧ ѿ всѣ́хъ родѡ́въ въ мт҃рь превѣ́чнагѡ сло́ва: ра́дꙋйсѧ, вмѣсти́лище невмѣсти́магѡ всѣ́ми: ра́дꙋйсѧ, а҆́гг҃лѡвъ и҆ серафі́мѡвъ ра́досте: ра́дꙋйсѧ, прⷪ҇ро́кѡвъ проповѣ́данїе и҆ похвало̀: ра́дꙋйсѧ, а҆пⷭ҇лѡвъ и҆ ст҃и́телей ᲂу҆добре́нїе: ра́дꙋйсѧ, мч҃нкѡвъ крѣ́посте и҆ всѣ́хъ првⷣныхъ сла́во: ра́дꙋйсѧ, держа́вный покро́ве вѣ́рныхъ: ра́дꙋйсѧ, скорбѧ́щихъ бж҃е́ственное ᲂу҆тѣше́нїе: ра́дꙋйсѧ, въ бѣда́хъ и҆ напа́стехъ сꙋ́щымъ ско́рое и҆збавле́нїе: ра́дꙋйсѧ, грѣ́шникѡвъ всѣ́хъ прибѣ́жище и҆ бл҃га́ѧ застꙋ́пнице: ра́дꙋйсѧ, бл҃года́тнаѧ и҆ ѡ҆бра́дованнаѧ, съ тобо́ю гдⷭ҇ь, подаѧ́й мі́рови тобо́ю ве́лїю млⷭ҇ть.</p>
<p><red>Славосло́вїе вели́кое. И҆ ѿпꙋ́стъ.</red></p>
<p><red>На лїтꙋргі́и слꙋ́жба бцⷣы.</red></p>
<footer/>
</document>
