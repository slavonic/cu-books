<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="118"/>
<p><red>Мѣ́сѧца тогѡ́же въ д҃-й де́нь.</red></p>
<p><red>Ст҃ы́хъ седмѝ ѻ҆трокѡ́въ, и҆̀же во є҆фе́сѣ.</red></p>
<p><red>Стїхи̑ры, гла́съ а҃. Подо́бенъ:</red> <red>Н</red>бⷭ҇ныхъ чинѡ́въ:</p>
<p><red>С</red>едмокрꙋ́жный свѣ́щникъ, ꙳ ѡ҆зари́вшїй седмоче́стныхъ ѻ҆́трѡкъ, ꙳ прїиди́те, при́снѡ воспое́мъ па́мѧть, ꙳ вопїю́ще хрⷭ҇тꙋ̀, ꙳ ты̑ѧ вѣнча́вшемꙋ: ꙳ моли́твами и҆́хъ, гдⷭ҇и и҆зба́вителю, ꙳ живо́тъ на́шъ ᲂу҆мирѝ.</p>
<p><red>И҆̀</red>же по є҆стествꙋ̀ ᲂу҆ме́ршїи, ꙳ па́че є҆стества̀ вои́стиннꙋ ꙗ҆́коже ѿ сна̀ а҆́бїе воста́ша, ꙳ вкꙋ́пѣ се́дмь ѻ҆́троцы <anchor type="page" number="119"/> бжⷭ҇твеннїи. ꙳ чꙋ́до ᲂу҆жа́сное: ꙳ три́ста бо лѣ́тъ и҆ се́дмьдесѧть и҆ два̀, ꙳ ꙗ҆́коже ме́ртвїи въ пеще́рѣ спа́ша.</p>
<p><red>С</red>о і҆амвли́хомъ бжⷭ҇твеннымъ, и҆ маѯїмїлїа́номъ, ꙳ мартїнїа́на и҆ і҆ѡа́нна, ꙳ а҆нтѡ́нїа же вкꙋ́пѣ съ дїонѵ́сїемъ почти́мъ ны́нѣ, ꙳ ꙗ҆́кѡ молѧ́щыѧсѧ ѡ҆ на́съ, ꙳ восхвалѧ́юще съ ни́ми ꙳ и҆ мꙋ́драго благоче́стнѡ є҆ѯакꙋстѡдїа́на.</p>
<p><red>И҆́ны стїхи̑ры бцⷣы, подо́бны:</red></p>
<p><red>П</red>репросла́влена є҆сѝ въ ро́ды родѡ́въ, ꙳ дв҃о мт҃и ѻ҆трокови́це бцⷣе марі́е, ꙳ мі́ра предста́тельнице, ꙳ ро́ждшаѧ пло́тїю сн҃а безнача́льнагѡ ѻ҆ц҃а̀, ꙳ соприсносꙋ́щна же дх҃ꙋ вои́стиннꙋ: ꙳ є҆го́же молѝ спастѝ на́съ.</p>
<p><red>Ѡ҆</red>держи́ми прегрѣше́ньми ненаде́ждными, чⷭ҇таѧ, ꙳ тѧ̀ предста́тельницꙋ є҆ди́нꙋ и҆мꙋ́ще, дв҃о, ꙳ вопїе́мъ благода́рнѡ: ꙳ ѡ҆чи́сти ны̀, прест҃а́ѧ бг҃оневѣ́сто. ꙳ ты́ бо є҆сѝ мі́рꙋ прибѣ́жище, ꙳ и҆ застꙋпле́нїе ро́дꙋ на́шемꙋ.</p>
<p><red>С</red>огрѣше́нїй пꙋчи́ною ѡ҆бꙋрева́емь, ꙳ въ ти́хое приста́нище чⷭ҇тыѧ моли́твы твоеѧ̀, бг҃ороди́тельнице прибѣ́гъ, ꙳ взыва́ю тѝ: спаси́ мѧ, ꙳ держа́внꙋю твою̀ просте́рши десни́цꙋ ꙳ рабꙋ̀ твоемꙋ̀, пренепоро́чнаѧ.</p>
<p><red>Сла́ва, и҆ ны́нѣ:</red></p>
<p><red>Ж</red>езло́мъ твоеѧ̀ моли́твы, ꙳ бг҃ороди́тельнице чⷭ҇таѧ, ꙳ ѕвѣри̑ныѧ стра̑сти ꙳ ѻ҆каѧ́нныѧ дꙋшѝ моеѧ̀ ѿженѝ вско́рѣ, ꙳ ми́рнѡ жи́знь мою̀ ᲂу҆правлѧ́ющи: ꙳ и҆ ст҃о́мꙋ мѧ̀ ста́дꙋ и҆збра́нныхъ твои́хъ ѻ҆ве́цъ причтѝ.</p>
<p><red>Крⷭ҇тобг҃оро́диченъ:</red></p>
<p><red>Оу҆</red> крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆ долготерпѣ́нїе тогѡ̀ смотрѧ́ющи, ꙳ глаго́лаше пла́чꙋщи мт҃и чи́стаѧ: ꙳ ᲂу҆вы̀ мнѣ̀, ча́до сладча́йшее, ꙳ что̀ сїѧ̑ стра́ждеши непра́веднѡ, ꙳ сло́ве бж҃їй, да спасе́ши человѣ́чество;</p>
<p><red>Тропа́рь, гла́съ д҃:</red> <red>М</red>ч҃ницы твоѝ, гдⷭ҇и: <red>И҆лѝ се́й, гла́съ то́йже:</red></p>
<p><red>В</red>е́лїѧ вѣ́ры чꙋдесѐ въ пеще́рѣ ꙗ҆́кѡ въ черто́зѣ <anchor type="page" number="120"/> ца́рскомъ ст҃і́и се́дмь ѻ҆́троцы пребы́ша, и҆ ᲂу҆мро́ша безъ тлѝ, и҆ по мно́зѣхъ временѣ́хъ воста́ша ꙗ҆́кѡ ѿ сна̀, во ᲂу҆вѣре́нїе воскресе́нїѧ всѣ́хъ человѣ́кѡвъ. тѣ́хъ моли́твами, хрⷭ҇тѐ бж҃е, поми́лꙋй на́съ.</p>
<p><red>На ᲂу҆́трени, ѻ҆́ба канѡ́на ѻ҆ктѡ́иха, и҆ ст҃ы́хъ канѡ́нъ, на д҃,</red></p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ.</p>
<p><red>Ч</red>исло́мъ сїѧ́ющыѧ честны̑ѧ дѣ́ти се́дмь, прїиди́те, вѣ́рнѡ почти́мъ: ꙗ҆́кѡ просвѣща́ютъ хрⷭ҇то́вꙋ цр҃ковь свѣти́льники седмосвѣ̑тлыѧ, лꙋ́чшыѧ зако́нныхъ.</p>
<p><red>И҆̀</red>же въ плотско́е пе́рвѣе ᲂу҆мерщвле́нїе жи́ви сꙋ́ще хрⷭ҇то́во, ѻ҆́троцы се́дмь ѡ҆дѣ́ѧшасѧ, ꙗ҆́коже со́нъ сме́рть пресла́внѡ прїе́мше, ᲂу҆твержда́юще ᲂу҆че́нїе воскрⷭ҇нїѧ.</p>
<p><red>І҆</red>ерїхѡ́нъ паде́сѧ гла́сомъ трꙋ́бъ седмѝ: пре́лести же возноше́нїе, седмогла́сїемъ ны́нѣ вѣ́ры страда́лєцъ, сни́де до а҆́да и҆ разори́сѧ.</p>
<p><red>Бг҃оро́диченъ:</red></p>
<p><red>Н</red>оволѣ́пно ржⷭ҇тво̀ ѡ҆бновлѧ́еши, безневѣ́стнаѧ: и҆́бо ѻ҆ц҃ꙋ̀ собезнача́льное, и҆ бжⷭ҇твенномꙋ дх҃ꙋ соприсносꙋ́щное сло́во и҆зъ тебє̀ воплоти́сѧ, спрѧже́нїѧ не ѡ҆ста́вль.</p>
<p><red>Пѣ́снь г҃. І҆рмо́съ:</red></p>
<p><red>Оу҆</red>твердѝ на́съ въ тебѣ̀, гдⷭ҇и, дре́вомъ ᲂу҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.</p>
<p><red>Ѕ</red>вѣ́зды неꙋкло́нны се́дмь, ꙗ҆ви́стесѧ вѣ́рою сїѧ́юще страстоте́рпцы: и҆ и҆̀же ле́сти нырѧ́ющыѧ глꙋбино́ю, къ приста́нищꙋ спаси́тельномꙋ ᲂу҆пра́висте.</p>
<p><red>П</red>редъ сꙋди́щемъ тве́рдѡ ста́вше ст҃і́и, мꙋчи́телей ꙗ҆́коже и҆ногда̀ маккаве́и, во́инства и҆змѣни́стесѧ тлѣ́нныѧ жи́зни, вво́инившесѧ хрⷭ҇тꙋ̀.</p>
<p><red>Д</red>осто́йнѡ бг҃ꙋ прїѧ́тна ꙗ҆ви́стесѧ же́ртва моли́твы, <anchor type="page" number="121"/> ст҃і́и ѻ҆́троцы, и҆ воне́ю благоꙋха́нною смра́дъ ѡ҆бличи́вше пре́лести тве́рдѡ.</p>
<p><red>Бг҃оро́диченъ:</red></p>
<p><red>К</red>ꙋпина̀ въ сїна́и проѡбража́ше твоѐ, дв҃о, пресла́вное ржⷭ҇тво̀: ѻ҆гне́мъ бо бжⷭ҇тва̀ не ѡ҆пали́ласѧ є҆сѝ, въ ложесна̀ прїе́мши вѣ́рнѡ.</p>
<p><red>Сѣда́ленъ, гла́съ д҃. Подо́бенъ:</red> <red>С</red>ко́рѡ предварѝ:</p>
<p><red>Ꙗ҆́</red>кѡ столпѝ сꙋ́ще цр҃кве хрⷭ҇то́вы, стѣ́ны разверго́сте невѣ́рїѧ тве́рдѡ, седмобра́тнїи мꙋ́чєницы. тѣ́мже пре́жде сме́рти є҆́ллинскїй гнѣ́въ, и҆ па́ки по сме́рти є҆реті́ческꙋю бꙋ́рю ѿгна́вше, и҆ воскресе́нїѧ вѣ́рꙋ ᲂу҆держа́вше, моли́тесѧ вѣ́рою ᲂу҆тверди́тисѧ на́мъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Д</red>в҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нїе прегрѣше́нїй, и҆ и҆справле́нїе житїѧ̀ да́ти на́мъ пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.</p>
<p><red>Крⷭ҇тобг҃оро́диченъ:</red></p>
<p><red>Н</red>а крⷭ҇тѣ́ тѧ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй, мт҃рски, рыда́ющи вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ жи́знь всѣ́хъ вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;</p>
<p><red>Пѣ́снь д҃. І҆рмо́съ:</red></p>
<p><red>Оу҆</red>слы́шахъ, гдⷭ҇и, сла́вное твоѐ смотре́нїе, и҆ просла́вихъ, человѣколю́бче, непостижи́мꙋю твою̀ си́лꙋ.</p>
<p><red>С</red>вѧще́нное совокꙋпле́нїе, и҆ число́мъ ꙗ҆́вѣ почте́ное, седмери́цꙋ честны́хъ ѻ҆трокѡ́въ воспое́мъ.</p>
<p><red>Оу҆</red>мꙋдре́на сꙋ́етїемъ нечести́ваго пре́лести царѧ̀, є҆фе́сстїи ѻ҆́троцы показа́ша безꙋ́мна.</p>
<p><red>Ж</red>є́ртвы пренепорѡ́чныѧ ꙗ҆́кѡ вои́стиннꙋ, и҆ заколє́нїѧ гдⷭ҇нѧ вѣ́рою ꙗ҆ви́стесѧ, ѻ҆́троцы ст҃і́и. <anchor type="page" number="122"/></p>
<p><red>Бг҃оро́диченъ:</red></p>
<p><red>Н</red>е пре́зри молѧ́щи ѡ҆ на́съ, при́снѡ бл҃гослове́ннаѧ, и҆зба́витисѧ всѧ́кїѧ ско́рби, чⷭ҇таѧ.</p>
<p><red>Пѣ́снь є҃. І҆рмо́съ:</red></p>
<p><red>С</red>вѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀ и҆но́гѡ бо́га не зна́емъ.</p>
<p><red>Н</red>ечꙋ́вственнѡ пе́рвѣе, ѻ҆́бщею ᲂу҆ме́рше на землѝ сме́ртїю, па́че є҆стества̀ воскреснꙋ́сте а҆́бїе, ᲂу҆вѣрѧ́юще ꙗ҆́вѣ є҆фе́сстїи ѻ҆́троцы ме́ртвыхъ воскресе́нїе.</p>
<p><red>Ѡ҆</red>свѧ́щшесѧ бг҃ови и҆сповѣ́данїемъ и҆́стинныѧ вѣ́ры, ꙗ҆́кѡ страда́льцы зако́ннїи гдⷭ҇ни, и҆зба́влени бы́сте мꙋ́дрїи темни́цъ и҆ ра́нъ, и҆ вѣнцы̀ прїѧ́сте.</p>
<p><red>П</red>обѣди́вше тве́рдѡ і҆́дѡльскꙋю ле́сть, сла́внїи мꙋ́чєницы, и҆ ѿ нечести́выхъ є҆ресе́й ᲂу҆че́нїѧ, сохранѧ́йте при́снѡ и҆сповѣ́дающыѧ ме́ртвыхъ воскресе́нїе.</p>
<p><red>Бг҃оро́диченъ:</red></p>
<p><red>В</red>о двꙋ́хъ є҆стества́хъ, и҆ ѵ҆поста́си є҆ди́нѣй бы́сть, соверше́нъ сы́й чл҃вѣ́къ неслїѧ́ннѡ, и҆ соверше́нъ бг҃ъ, рожде́йсѧ ѿ ст҃ы́ѧ мт҃ре пресꙋ́щный.</p>
<p><red>Пѣ́снь ѕ҃. І҆рмо́съ:</red></p>
<p><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</p>
<p><red>Б</red>жⷭ҇твенныѧ премꙋ́дрости равночи́сленнїи столпѝ, да восхва́лѧтсѧ ст҃і́и ѻ҆́троцы се́дмь, словесы̀ ꙗ҆́кѡ ка́менїемъ сокрꙋ́шше мꙋчи́телей безбо́жное повелѣ́нїе.</p>
<p><red>З</red>ако́номъ бжⷭ҇твеннагѡ промышле́нїѧ соблюда́еми, гото́вое прїѧ́сте погребе́нїе пеще́рꙋ, въ не́йже ме́ртви и҆ нетлѣ́нни, многолѣ́тни ст҃і́и ꙗ҆ви́стесѧ.</p>
<p><red>Н</red>етлѣ́нїѧ воста́сте свидѣ́тели, вѣ́рꙋ ѿгонѧ́юще тлетво́рнꙋю и҆ ме́ртвꙋю, и҆ бг҃ꙋ молѧ́щесѧ ѡ҆ надѣ́ющихсѧ воскресе́нїѧ. <anchor type="page" number="123"/></p>
<p><red>Бг҃оро́диченъ:</red></p>
<p><red>Н</red>ы́нѣ є҆стество̀ же́нское возра́довасѧ, ны́нѣ печа́ль преста̀, ра́дость же процвѣтѐ: ꙗ҆́кѡ марі́а родѝ ра́дость, сп҃са хрⷭ҇та̀ бг҃а.</p>
<p><red>Конда́къ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>М</red>і́ра сꙋ̑щаѧ тлѣ̑ннаѧ презрѣ́вше, и҆ нетлѣ̑нныѧ да́ры прїе́мше, ᲂу҆ме́рше кромѣ̀ тлѣ́нїѧ пребы́ша. тѣ́мже востаю́тъ по мно́гихъ лѣ́тѣхъ, всѐ погре́бше лю́тыхъ невѣ́рїе: ꙗ҆̀же во хвале́нїи дне́сь вѣ́рнїи восхвалѧ́юще, хрⷭ҇та̀ воспои́мъ.</p>
<p><red>Пѣ́снь з҃. І҆рмо́съ:</red></p>
<p><red>Т</red>ѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ᲂу҆слы́шасѧ ᲂу҆жѐ ᲂу҆́стъ ва́шихъ моли́тва.</p>
<p><red>П</red>рїѧ́тєлища бж҃їѧ чи́ста и҆ и҆збра́нна ѻ҆́троцы ꙗ҆ви́шасѧ: и҆́миже преда̑нїѧ є҆ресе́й ѿ цр҃кве ѿго́нѧтсѧ, и҆ правосла́вїе сїѧ́етъ, ꙗ҆́кѡ є҆́сть воскресе́нїе всѧ́кой дꙋши́ же и҆ пло́ти, ꙗ҆́коже роди́сѧ.</p>
<p><red>Ꙗ҆́</red>кѡ сꙋ́ще твє́рди, пре́жде сме́рти вои́стиннꙋ во страда́нїи свое́мъ ст҃і́и ѻ҆́троцы, а҆́бїе ꙗ҆ви́шасѧ: и҆ по ᲂу҆ме́ртвїи жи́ви сла́вою содержи́ми бжⷭ҇твенною, благоче́стнѡ ᲂу҆вѣ́ривше собо́ю и҆́стинное воскресе́нїе.</p>
<p><red>Д</red>ꙋша́мъ вкꙋ́пѣ и҆ тѣлесє́мъ чꙋ́вствєннымъ бꙋ́детъ воскресе́нїе: ꙗ҆́коже бо не мо́щно безъ тѣ́ла дꙋшѝ въ мі́ръ прїитѝ, си́це ни тѣлесѝ безъ дꙋшѝ, прехва́льнїи глаго́лахꙋ: и҆лѝ просла́витсѧ дꙋша̀, и҆лѝ посрами́тсѧ.</p>
<p><red>Бг҃оро́диченъ:</red></p>
<p><red>Р</red>о́ждшаѧ бг҃а сп҃са всѣ́хъ марі́е, ѿча́ѧнныхъ є҆сѝ и҆справле́нїе, грѣ́шныхъ ѡ҆бновле́нїе, и҆ ненаде́ждныхъ наде́жда, и҆ пою́щихъ по́мощь: бл҃гослове́нъ бг҃ъ ѻ҆тє́цъ на́шихъ.</p>
<p><red>Пѣ́снь и҃. І҆рмо́съ:</red></p>
<p><red>В</red>ъ пещѝ ѻ҆́трочестѣй проѡбрази́лъ є҆сѝ и҆ногда̀ твою̀ мт҃рь, <anchor type="page" number="124"/> гдⷭ҇и, ѻ҆́бразъ же сїѧ̀ и҆зъ ѻ҆гнѧ̀ и҆з̾има́ше, неѡпа́льнѡ входѧ́щыѧ ю҆́же пое́мъ ꙗ҆́вльшꙋюсѧ тобо́ю концє́мъ дне́сь, и҆ превозно́симъ во всѧ̑ вѣ́ки.</p>
<p><red>К</red>о́рень го́рести нечести́выхъ возра́стшїй лю́тѣ, бж҃е́ственнїи ѻ҆́троцы, посѣ́кше пре́лєсти є҆́реси, приноша́ютъ пло́дъ вѣ́ры, жи́вы и҆ погре́бшесѧ вѣ́рнѡ, и҆ воскре́сше.</p>
<p><red>Є҆</red>фе́сскихъ нача́льникѡвъ, ѻ҆́троцы ст҃і́и се́дмь и҆ страстоте́рпцы, хрⷭ҇то́вѣ цр҃кви, и҆ црⷭ҇твꙋ вѣ́рномꙋ, бжⷭ҇твенное ꙗ҆ви́стесѧ ᲂу҆твержде́нїе, є҆го́же превозно́симъ во всѧ̑ вѣ́ки.</p>
<p><red>Т</red>ве́рди ꙗ҆́вльшесѧ на землѝ, и҆ равночи́сленнїи показа́вшесѧ ѕвѣзда́мъ, неле́стное ше́ствїе бжⷭ҇твенныѧ вѣ́ры, ѻ҆́троцы творѧ́ще взыва́хꙋ: тѧ̀ превозно́симъ, хрⷭ҇тѐ, во вѣ́ки.</p>
<p><red>Бг҃оро́диченъ:</red></p>
<p><red>Н</red>икто́же поги́бе, чи́стаѧ, вѣ́ры наде́ждꙋ и҆мѣ́ѧ на тѧ̀ правосла́внѡ, мт҃и бж҃їѧ, то́кмѡ за́вистїю ѿмета́ющїисѧ, твоегѡ̀ не покланѧ́тисѧ зра́ка воѡбраже́нїю.</p>
<p><red>Пѣ́снь ѳ҃. І҆рмо́съ:</red></p>
<p><red>Ꙗ҆́</red>же пре́жде со́лнца свѣти́льника бг҃а возсїѧ́вшаго, пло́тски къ на́мъ прише́дшаго и҆зъ бокꙋ̀ дв҃и́чꙋ, неизрече́ннѡ воплоти́вшаѧ бл҃гослове́ннаѧ всечⷭ҇таѧ, тѧ̀, бцⷣе, велича́емъ.</p>
<p><red>Б</red>ога́тство чꙋде́съ, и҆ бжⷭ҇твенныхъ та̑инъ ѿкрове́нїе, ст҃ы́хъ ꙗ҆ви́сѧ ны́нѣ воскресе́нїе: и҆̀же бо и҆ногда̀ є҆сте́ственною пло́тїю ᲂу҆ме́рше сме́ртїю, и҆ нетлѣ́ннѡ ны́нѣ воскресо́ша, ѡ҆дѣ́ѧни ꙗ҆́коже не ᲂу҆ме́рше.</p>
<p><red>З</red>ва́нїѧ сокро́вище, и҆ вѣ́ры тве́рдое ѡ҆гражде́нїе, ст҃ы́хъ дѣте́й ꙗ҆ви́сѧ пеще́ра, провозвѣща́ѧ бꙋ́дꙋщее всѣ́хъ воскресе́нїе: не четверодне́внаго ла́зарѧ, но вѣ̑чныѧ воскресѝ мертвецы̀.</p>
<p><red>В</red>ѣнце́мъ мꙋче́нїѧ пострада́вше, зако́ннѡ ѡ҆дѣ́ѧстесѧ ѻ҆́троцы се́дмь, и҆ столпы̀ премꙋ́дрости бж҃їѧ: и҆ ᲂу҆че́нїемъ правосла́вїѧ воста́нїе ꙗ҆ви́сте, ꙗ҆́кѡ цр҃кви побѡ́рницы, и҆ моли́твєнницы воспѣва́ющихъ ва́съ. <anchor type="page" number="125"/></p>
<p><red>Бг҃оро́диченъ:</red></p>
<p><red>Т</red>ѣ́ло и҆ дꙋ́шꙋ твою̀ нескве́рнѡ бг҃ꙋ соблю́дши, чⷭ҇таѧ, цр҃ь же возжела̀ твоеѧ̀ добро́ты хрⷭ҇то́съ, и҆ мт҃рь своегѡ̀ воплоще́нїѧ показа̀, марі́е пресла́внаѧ, спасе́нїе мнѣ̀ при́снѡ подава́ѧ.</p>
<p><red>Свѣти́ленъ. Подо́бенъ:</red> <red>Ж</red>єны̀ ᲂу҆слы́шите:</p>
<p><red>Ѻ҆</red>рꙋ́жїемъ честна́гѡ твоегѡ̀ крⷭ҇та̀ воѡрꙋ́жшесѧ стрⷭ҇тоте́рпцы твоѝ, сло́ве, сопроти̑вныѧ си̑лы тве́рдѡ побѣди́ша: и҆ съ тобо́ю, хрⷭ҇тѐ мо́й, всѣ́хъ цр҃ю̀, ца́рствꙋютъ вкꙋ́пѣ.</p>
<p><red>Бг҃оро́диченъ:</red></p>
<p><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, влⷣчце, тебє̀ ра́ди спа́сшїисѧ: и҆́бо бг҃а неизрече́ннѡ родила̀ є҆сѝ, разо́ршаго крⷭ҇то́мъ сме́рть, къ себѣ́ же привле́кша собо́ры: съ ни́миже тѧ̀ восхвалѧ́емъ, дв҃о.</p>
<p><red>На стїхо́внѣ ѻ҆ктѡ́иха. Сла́ва, и҆ ны́нѣ, бг҃оро́диченъ:</red></p>
<footer/>
</document>
