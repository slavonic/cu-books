<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>[глⷡ҇а є҃і] Мл҃тва ѡ҆ копа́нїи кла́дѧзѧ.</p>
<p>Гдⷭ҇и бж҃е на́шъ вседержи́телю, и҆ всеси́льне, творѧ́й всѧ̑ и҆ претворѧ́ѧй, то́чїю є҆́же хотѣ́ти: и҆́же въ непрохо́дныхъ прохо́дъ ѡ҆брѣта́ѧй неизрече́нною и҆ непостижи́мою мꙋ́дростїю: и҆́же ѿ сꙋха́гѡ ка́мене вѡ́днымъ пода́вый тещѝ пото́кѡмъ, и҆ жа́ждꙋщыѧ лю́ди твоѧ̑ насы́тивый: са́мъ и҆ ны́нѣ влⷣко всѣ́хъ, ᲂу҆слы́ши моле́нїе на́съ недосто́йныхъ рабѡ́въ твои́хъ, и҆ да́рꙋй на́мъ во́дꙋ на се́мъ мѣ́стѣ, сла́дкꙋю же и҆ вкꙋ́снꙋ, дово́льнꙋ ᲂу҆́бѡ къ потре́бѣ невреди́тельнꙋю же ко прїѧ́тїю: ꙗ҆́кѡ да и҆ въ се́мъ сла́вимъ прест҃о́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>[глⷡ҇а ѕ҃і] Мл҃тва над̾ кла́дѧземъ но́вымъ.</p>
<p>Зижди́телю во́дъ, и҆ содѣ́телю всѣ́хъ, гдⷭ҇и бж҃е вседержи́телю, всѧ̑ сотвори́вый и҆ претворѧ́ѧй, ты̀ са́мъ ѡ҆ст҃ѝ во́дꙋ сїю̀: послѝ на ню̀ ст҃ꙋ́ю твою̀ си́лꙋ, на всѧ́кꙋ сопроти́внꙋ дѣ́тель, и҆ да́ждь всѣ̑мъ прїе́млющымъ ѿ неѧ̀, питїѧ̀ ра́ди, и҆лѝ ᲂу҆мове́нїѧ ра́ди, здра́вїе дꙋшѝ и҆ тѣ́лꙋ, на и҆змѣне́нїе всѧ́кїѧ стра́сти, и҆ всѧ́кагѡ недꙋ́га: ꙗ҆́кѡ да бꙋ́детъ и҆сцѣле́нїѧ вода̀ и҆ поко́ѧ, всѣ̑мъ прикаса́ющымсѧ къ не́й, и҆ прїе́млющымъ ю҆̀.</p>
<p>Ꙗ҆́кѡ тебѣ̀ подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>[глⷡ҇а з҃і] Чи́нъ быва́емый, а҆́ще слꙋчи́тсѧ чесомꙋ̀ скве́рномꙋ ꙗ҆ковꙋ́любо впа́сти въ кла́дѧзь водны́й.</p>
<p>Подоба́етъ пе́рвѣе вы́черпати и҆з̾ кла́дѧзѧ ка́дей м҃, и҆ и҆злїѧ́ти во́нъ. Та́же возже́гъ сщ҃е́нникъ свѣщы̀, и҆ взе́мъ кади́льницꙋ, кади́тъ ѻ҆́крестъ кла́дѧзѧ. Та́же влага́етъ во́дꙋ ст҃ы́хъ бг҃оѧвле́нїй крⷭ҇тови́днѡ, три́жды.</p>
<p>И҆ та́кѡ ста́въ къ восто́кꙋ, мо́литсѧ глаго́лѧ:</p>
<p>Гдⷭ҇ꙋ помо́лимсѧ.</p>
<p>Гдⷭ҇и бж҃е си́лъ, всѧ̑ добра̑ ѕѣлѡ̀ сотвори́вый, ѡ҆чища́ѧй и҆́менемъ твои́мъ всѧ́кꙋю скве́рнꙋ и҆ нечистотꙋ̀, и҆ претвори́вый ѡ҆сщ҃а́ѧй всѧ̑: са́мъ и҆ ны́нѣ влⷣко, прїидѝ въ настоѧ́щїй ча́съ ѡ҆́бразомъ крⷭ҇та̀ твоегѡ̀, и҆ ѡ҆чи́сти кла́дѧзь се́й ѿ ѡ҆брѣ́тшїѧсѧ є҆мꙋ̀ нечистоты̀, и҆ ѿ впа́дшагѡ во́нь скве́рнагѡ, и҆лѝ га́да, снизходѧ̀ несоверше́ннѣй мы́сли на́шей, и҆ не́мощи помышле́нїй, и҆ да не ѡ҆сꙋ́диши на́съ до́брыхъ ѕѣлѡ̀ не вмѣща́ющыѧ: но ѡ҆чи́сти на́съ ѿ всѧ́кїѧ скве́рны пло́ти и҆ дꙋ́ха: и҆ ѡ҆ст҃ѝ во́дꙋ сїю̀ дх҃омъ твои́мъ ст҃ы́мъ.</p>
<p>Ꙗ҆́кѡ ты̀ є҆сѝ ѡ҆сщ҃е́нїе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Гдⷭ҇ꙋ помо́лимсѧ. Гдⷭ҇и поми́лꙋй.</p>
<p>Бж҃е вели́кїй и҆ ди́вный, неисповѣди́мою твое́ю бл҃гостїю, и҆ бога́тымъ про́мысломъ стро́ѧй человѣ́ческїй живо́тъ, и҆ мїрска̑ѧ на́мъ дарова́вый бл҃га̑ѧ твоѧ̑: и҆́же го́рькꙋю во́дꙋ при мѡѷсе́и лю́демъ въ сла́дость претвори́вый, и҆ врє́дныѧ во́ды при є҆лїссе́и со́лїю и҆сцѣли́вый: и҆́же а҆пⷭ҇лꙋ твоемꙋ̀ петрꙋ̀ видѣ́нїемъ законоположи́вый, ничто́же мнѣ́ти скве́рно, и҆лѝ нечи́сто: са́мъ чл҃вѣколю́бче, ѡ҆чи́сти во́дꙋ сїю̀ знаменова́нїемъ ѡ҆́браза крⷭ҇та̀ твоегѡ̀ ѿ всѧ́кїѧ скве́рны, и҆ ѡ҆ст҃ѝ ю҆̀ дх҃омъ твои́мъ ст҃ы́мъ, во є҆́же бы́ти є҆́й чи́стѣй причаща́ющымсѧ и҆з̾ неѧ̀.</p>
<p>Ꙗ҆́кѡ ты̀ є҆сѝ бг҃ъ на́шъ, бл҃гословлѧ́ѧй и҆ ѡ҆сщ҃а́ѧй всѧ́чєскаѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>И҆ ѿпꙋ́стъ.</p>
<footer/>
</document>
