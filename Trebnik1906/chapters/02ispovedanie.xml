<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>Предисло́вїе, и҆ сказа́нїе, ѡ҆ є҆́же ка́кѡ подоба́етъ бы́ти дꙋховникꙋ̀, и҆ ска́зовати невозбра́ннѡ приходѧ́щымъ къ немꙋ̀.</p>
<p>Прїе́млѧй помышлє́нїѧ человѣ́чєскаѧ, до́лженъ є҆́сть бы́ти ѡ҆́бразъ бл҃гъ всѣ́хъ, и҆ возде́ржникъ, смире́нъ и҆ добродѣ́теленъ, молѧ́сѧ на всѧ́къ ча́съ бг҃ꙋ да пода́стъ є҆мꙋ̀ сло́во ра́зꙋма, во є҆́же и҆справлѧ́ти притека́ющыѧ къ немꙋ̀. Пре́жде всѣ́хъ до́лженъ є҆́сть са́мъ пости́тисѧ сре́дꙋ и҆ пѧто́къ всегѡ̀ лѣ́та, ꙗ҆́коже бж҃е́ствєннаѧ пра̑вила повелѣва́ютъ: да ѿ ни́хже са́мъ и҆́мать, и҆ и҆ны̑мъ повелѣва́етъ твори́ти. А҆́ще же са́мъ невѣ́жа и҆ невозде́ржникъ и҆ сластолю́бецъ сы́й, ка́кѡ и҆ны́хъ добродѣ́телей мо́жетъ ᲂу҆чи́ти, но и҆ кто̀ неразꙋ́менъ мо́жетъ послꙋ́шати є҆гѡ̀, ѡ҆ ни́хже и҆́мать глаго́лати, зрѧ̀ є҆го̀ безчи́нника, и҆ пїѧ́ницꙋ, и҆ и҆ны́хъ ᲂу҆ча́ща не ᲂу҆пива́тисѧ, и҆лѝ и҆́нꙋ нѣ́кꙋю добродѣ́тель проходи́ти, ю҆́же са́мъ не мо́жетъ твори́ти; ѻ҆́чи бо ᲂу҆ше́съ вѣ́рнѣйши, глаго́летъ бж҃е́ственное писа́нїе. Тѣ́мже внима́й себѣ̀, ѽ дх҃овничѐ! занѐ, а҆́ще поги́бнетъ є҆ди́на ѻ҆вца̀ нерадѣ́нїѧ ра́ди твоегѡ̀, ѿ рꙋ́къ твои́хъ и҆зы́щетсѧ. Про́клѧтъ бо, глаго́летъ писа́нїе, дѣ́ло гдⷭ҇не съ нерадѣ́нїемъ творѧ́й [і҆ерем. м҃и, ст. і҃]. Вели́кїй же васі́лїй глаго́летъ: блюдѝ, да не ᲂу҆бои́шисѧ человѣ́ка въ паде́нїи є҆гѡ̀, да не преда́си сн҃а бж҃їѧ въ рꙋ́цѣ недостѡ́йнымъ, да не ᲂу҆срами́шисѧ когѡ̀ ѿ сла́вныхъ землѝ, нижѐ самого̀ дїади́мꙋ носѧ́щаго да не причасти́ши. Бж҃е́ствєннаѧ бо пра̑вила не повелѣва́ютъ недостѡ́йнымъ причасти́тисѧ, ꙗ҆́кѡ ꙗ҆зы̑чницы бо вмѣнѧ́ютсѧ. А҆́ще ли не ѡ҆братѧ́тсѧ, го́ре и҆ тѣ̑мъ и҆ причаща́ющымъ и҆̀хъ. Блюдѝ, глаго́летъ: а҆́зъ ве́щи не и҆́мамъ, ты̀ ᲂу҆́зриши. Сїѧ̑ и҆ сицєва̀ хранѧ̀, и҆ пре́жде всѣ́хъ церкѡ́вныѧ догма́ты недви́жимы соблюда́ѧ, сп҃се́ши себѐ и҆ послꙋ́шающыѧ тѧ̀. А҆́ще кто̀ без̾ повели́тельныѧ гра́мматы мѣ́стнагѡ є҆пі́скопа де́рзнетъ прїима́ти помышлє́нїѧ и҆ и҆́спѡвѣди: сицевы́й пра́вильнѡ ка́знь прїи́метъ, ꙗ҆́кѡ престꙋ́пникъ бж҃е́ственныхъ пра̑вилъ, и҆ занѐ не то́чїю себѐ погꙋбѝ, но и҆ є҆ли́цы ᲂу҆ негѡ̀ и҆сповѣ́дашасѧ, не и҆сповѣ́дани сꙋ́ть: и҆ є҆ли̑ка свѧза̀, и҆лѝ разрѣшѝ, не и҆спра́влєна сꙋ́ть, по шесто́мꙋ пра́вилꙋ, и҆́же въ карѳаге́нѣ собо́ра, и҆ по четы́редесѧть тре́тїемꙋ тогѡ́жде собо́ра.</p>
<footer/>
</document>
