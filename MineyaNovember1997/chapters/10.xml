<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="170"/>
<p><red>Мѣ́сѧца тогѡ́же въ і҃-й де́нь.</red></p>
<p><red>Ст҃ы́хъ а҆пⷭ҇лъ, є҆ра́ста, ѻ҆лѵ́мпа, родїѡ́на, и҆ и҆̀же съ ни́ми.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ а҃. Поⷣ:</red> <red>В</red>сехва́льнїи мч҃ницы:</p>
<p><red>М</red>і́ра и҆сполнє́нїѧ, ꙳ ꙗ҆́кѡ ѻ҆рлѝ крила́тїи ꙳ пресвѣ́тлѡ преходѧ́ще, ꙳ свѧщеннопроповѣ́дницы, ꙳ ᲂу҆ловлє́нныѧ ѿ ѕлодѣ́ѧ, ꙳ привлеко́сте къ вѣ́рѣ непоро́чнѣй. ꙳ тѣ́мъ моли́тесѧ ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость.</p>
<p><red>Т</red>е́ртїа и҆ сѡсїпа́тра ꙳ гла́сы свѧще́нными почти́мъ, ꙳ и҆ ѻ҆лѵ́мпа и҆ родїѡ́на, ꙳ и҆ съ си́ми є҆ра́ста свѧщеннотаи́нника, ꙳ и҆ бжⷭ҇твеннаго кꙋа́рта, ꙳ сла́вѧщыѧ хрⷭ҇та̀ бг҃а на́шего, ꙳ и҆ молѧ́щыѧ є҆го̀, ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость.</p>
<p><red>Ꙗ҆</red>зы́ки приведо́сте хрⷭ҇тꙋ̀ бг҃ꙋ, бл҃же́ннїи: ꙳ и҆зба́влены кро́вїю ꙳ благоволи́вшагѡ на землѝ роди́тисѧ, ꙳ и҆ крⷭ҇тъ и҆ сме́рть претерпѣ́вшагѡ ꙳ во́лею, всемꙋ́дрїи. ꙳ є҆го́же ны́нѣ моли́те, ꙳ дарова́ти дꙋша́мъ на́шымъ ꙳ ми́ръ и҆ ве́лїю млⷭ҇ть.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>В</red>сепѣ́таѧ влⷣчце, ꙳ наде́жде вѣ́рныхъ и҆ ᲂу҆твержде́нїе, ꙳ прибѣ́жище и҆ по́мощь, ꙳ тѧ̀ мо́лимъ, ꙳ ѿ всѧ́кїѧ бѣды̀ рабы̑ твоѧ̑ сохранѝ, ꙳ вѣ́рою покланѧ́ющыѧсѧ ржⷭ҇твꙋ̀ твоемꙋ̀. ꙳ є҆го́же молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость.</p>
<p><red>Крⷭ҇тобг҃оро́диченъ:</red></p>
<p><red>С</red>воего̀ а҆́гнца, ꙳ а҆́гница и҆ непоро́чнаѧ влⷣчца, ꙳ на крⷭ҇тѣ̀ ꙗ҆́кѡ ви́дѣвши ви́да не и҆мꙋ́ща, нижѐ добро́ты, ᲂу҆вы̀ мнѣ̀, рыда́ющи, гл҃го́лаше: ꙳ гдѣ̀ добро́та твоѧ̀ за́йде, <anchor type="page" number="171"/> сладча́йшїй; ꙳ гдѣ̀ бл҃голѣ́пїе; ꙳ гдѣ̀ благода́ть блиста́ющаѧ ꙳ ѻ҆́браза твоегѡ̀, ꙳ сн҃е мо́й любе́знѣйшїй;</p>
<p><red>Тропа́рь, гла́съ г҃:</red></p>
<p><red>А҆</red>пⷭ҇ли ст҃і́и, моли́те ми́лостиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p><red>На ᲂу҆́трени, ѻ҆́ба канѡ́на ѻ҆ктѡ́иха, и҆ ст҃ы́хъ на д҃, є҆гѡ́же краегране́сїе:</red></p>
<p><red>Б</red>г҃оглагѡ́ливыѧ ᲂу҆ченикѝ пою̀ спротѧже́ннѡ. <red>І҆ѡ́сифъ.</red></p>
<p><red>Гла́съ а҃. Пѣ́снь а҃. І҆рмо́съ:</red></p>
<p><red>Т</red>воѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀ новосодѣ́лавшаѧ.</p>
<p><red>Б</red>жⷭ҇твеннїи сꙋ́ще ᲂу҆ченицы̀, вопло́щшагѡсѧ за милосе́рдїе бг҃а на́шегѡ: того̀ моли́те, грѣхѡ́въ дарова́ти проще́нїе, соверша́ющымъ ва́шꙋ па́мѧть, блаже́ннїи.</p>
<p><red>З</red>ерца̑ла бж҃їѧ свѣтови̑днаѧ, вмѣсти́тєльна тогѡ̀ подаѧ́нїй ꙗ҆ви́стесѧ, бл҃же́ннїи, всѣ̑мъ вѣ̑рнымъ, благода́тельнѡ даю́ще сп҃си́тєльныѧ зари̑, бг҃ови́дцы а҆пⷭ҇ли.</p>
<p><red>В</red>озсїѧ́ша всѣ̑мъ просвѣще́нїе, ѡ҆заре́нїй и҆сто́чникъ поче́рпше, є҆ра́стъ и҆ те́ртїй, и҆ ѻ҆лѵ́мпъ, и҆ родїѡ́нъ, и҆ сѡсїпа́тръ кꙋ́пнѡ съ кꙋа́ртомъ, ꙗ҆̀же благоче́стнѡ ᲂу҆блажи́мъ.</p>
<p><red>Бг҃оро́диченъ:</red></p>
<p><red>Р</red>о́дъ человѣ́ческїй твои́мъ ржⷭ҇тво́мъ, дв҃о, ѡ҆бнови́ла є҆сѝ, сло́во бо родила̀ є҆сѝ ѻ҆́ч҃ее, въ пло́ть ме́ртвеннꙋю ѡ҆дѣ́ѧвшеесѧ, и҆ безсме́ртїѧ пꙋти̑ на́мъ показа́вшее.</p>
<p><red>Пѣ́снь г҃. І҆рмо́съ:</red></p>
<p><red>Є҆</red>ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й: ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче. <anchor type="page" number="172"/></p>
<p><red>С</red>ло́во ꙗ҆́кѡ свѣти́льникъ мы́сленный проносѧ́ще, а҆пⷭ҇ли, бг҃опоко́рнѡ всю̀ тва́рь проидо́сте, тоѧ̀ мра́къ разгонѧ́юще, и҆ сы́ны ꙗ҆влѧ́юще свѣ́та бл҃года́тїю, но́щи невѣ́дѣнїѧ рабо́тающыѧ.</p>
<p><red>Г</red>лагѡ́лъ ва́шихъ прⷪ҇ро́чески во всю̀ и҆зы́де вселе́ннꙋю вѣща́нїе спаси́тельное, и҆ дѣ́лъ свѣ́тлое показа́нїе всю̀ зе́млю ѡ҆бтечѐ, дꙋ́шы просвѣща́ющее, бг҃оглаго́ливїи гдⷭ҇ни а҆пⷭ҇ли.</p>
<p><red>В</red>се́льсѧ въ дꙋша́хъ ва́шихъ, мꙋ́дрїи, дх҃ъ всест҃ы́й, бг҃ови́дны весьма̀ содѣ́ла: всю́дꙋ мі́ръ ѡ҆бходѧ́ще, хра́мы разори́сте і҆́дѡльскїѧ бл҃года́тїю, и҆ бг҃ꙋ цр҃кви воздвиго́сте.</p>
<p><red>Бг҃оро́диченъ:</red></p>
<p><red>С</red>н҃а ѻ҆́ч҃а є҆диноро́днаго, безма́тернѧ пе́рвѣе и҆ и҆зъ тебє̀ рожде́нна ᲂу҆вѣ́дѣвше без̾ѻ́ч҃а бж҃їю мт҃рь и҆сповѣ́даемъ тѧ̀, безстра́стнѡ ро́ждшꙋю, и҆ дв҃ꙋ пребы́вшꙋ па́че сло́ва, мр҃і́е бг҃оневѣ́сто.</p>
<p><red>Конда́къ, гла́съ д҃. Подо́бенъ:</red> <red>Ꙗ҆</red>ви́лсѧ є҆сѝ:</p>
<p><red>Ꙗ҆</red>ви́сѧ дне́сь а҆пⷭ҇лъ честно́е торжество̀, подаю́щее ꙗ҆́вѣ всѣ̑мъ прегрѣше́нїй ѡ҆ставле́нїе, соверша́ющымъ и҆́хъ па́мѧть.</p>
<p><red>Та́же сѣда́ленъ, гла́съ а҃. Подо́бенъ:</red> <red>Г</red>ро́бъ тво́й:</p>
<p><red>Є҆</red>ра́ста и҆ ѻ҆лѵ́мпа, сѡсїпа́тра и҆ те́ртїа, родїѡ́на кꙋ́пнѡ и҆ кꙋа́рта па́мѧть согла́снѡ почти́мъ, къ ни̑мъ воспѣва́юще: бжⷭ҇твеннїи проповѣ́дателїе, и҆ слꙋги̑ сло́ва, дꙋ́шы на́шѧ вѣ́чнꙋющїѧ мꙋ́ки моли́твами ва́шими и҆зба́вите.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Б</red>езневѣ́стнаѧ, чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й и҆ лю́тыхъ ѡ҆бстоѧ́нїй всѧ̑ и҆зба́ви, на тѧ̀ ᲂу҆пова́нїе, ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными моли́твами твои́ми.</p>
<p><red>Крⷭ҇тобг҃оро́диченъ:</red></p>
<p><red>Н</red>ескве́рнаѧ а҆́гница а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи, вѣща́ше, мт҃рски восклица́ющи: <anchor type="page" number="173"/> ка́кѡ претерплю̀ твоѐ, є҆́же па́че сло́ва, сн҃е мо́й, сни́тїе и҆ вѡ́льныѧ стрⷭ҇ти, бж҃е пребл҃гі́й;</p>
<p><red>Пѣ́снь д҃. І҆рмо́съ:</red></p>
<p><red>Г</red>о́рꙋ тѧ̀, бл҃года́тїю бж҃їею приѡсѣне́ннꙋю, прозорли́выма а҆ввакꙋ́мъ ᲂу҆смотри́въ ѻ҆чи́ма, и҆зъ тебє̀ и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше и҆ ѡ҆бновле́нїе.</p>
<p><red>Оу҆</red>тверждє́нїѧ дре́вле неꙋтверждє́нымъ бы́вше, раскопа́сте ва́шими бг҃ода́нными ᲂу҆чє́нїи вра̑жїѧ тверды̑ни всера̑зныѧ, и҆ запꙋстѣ́нїю преда́сте, бг҃ови́днїи сп҃совы а҆пⷭ҇ли.</p>
<p><red>В</red>ельмѝ хрⷭ҇тѡ́ва вели̑чїѧ проповѣ́дающе, ᲂу҆ма́ленїи всеконе́чнѡ, великопроповѣ̑дницы, земны̑ѧ вельмѝ просвѣти́сте свѣ́тлѡ, вели́чїемъ бл҃года́ти соверши́вше, бж҃е́ственнїи а҆пⷭ҇ли.</p>
<p><red>Д</red>а похва́литсѧ бжⷭ҇твенный ѻ҆лѵ́мпъ пѣснопѣ́ньми, и҆ родїѡ́нъ съ ни́мъ да возвели́читсѧ благоче́стнѡ, тече́нїе соверши́вше мꙋче́нїѧ, съ петро́мъ бг҃опроповѣ́дникомъ въ ри́мѣ, глава́ми ѿсѣка́еми.</p>
<p><red>Бг҃оро́диченъ:</red></p>
<p><red>Ч</red>ꙋде́съ бо́льше всѣ́хъ, всенепоро́чнаѧ, въ тебѣ̀ новосодѣ́ѧвшеесѧ чꙋ́до показа́сѧ ꙗ҆́вственнѡ: бг҃а бо родила̀ є҆сѝ тѣле́снѣ, земны̑мъ за милосе́рдїе соедини́вшасѧ, въ несли́тнѣмъ соедине́нїи, бг҃оневѣ́сто.</p>
<p><red>Пѣ́снь є҃. І҆рмо́съ:</red></p>
<p><red>П</red>росвѣти́вый сїѧ́нїемъ прише́ствїѧ твоегѡ̀, хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀, сердца̀ просвѣтѝ свѣ́томъ твоегѡ̀ бг҃оразꙋ́мїѧ, правосла́внѡ пою́щихъ тѧ̀.</p>
<p><red>М</red>ꙋ́дрость ѻ҆́ч҃а всѐ ѡ҆сꙋществова́вшаѧ, ᲂу҆чи́тели въ мі́ръ ва́съ посла̀, въ мꙋ́дрости дх҃а и҆ и҆́стины, ꙗ҆вле́нїемъ всѧ̑ ᲂу҆мꙋдрѧ́ющыѧ, сла́внїи.</p>
<p><red>С</red>ло́ва вмета́юще, всемꙋ́дрїи, ᲂу҆́дицꙋ, возвлеко́сте и҆зъ глꙋбины̀ невѣ́дѣнїѧ бл҃года́тїю ры́бъ сꙋ́щыѧ безгла́сншыѧ, и҆ гдⷭ҇ꙋ вѣ́ровавшыѧ приведо́сте. <anchor type="page" number="174"/></p>
<p><red>В</red>осхва́лимъ ѻ҆лѵ́мпа, и҆ вели́каго родїѡ́на, и҆ те́ртїа, и҆ сѡсїпа́тра, кꙋ́пнѡ и҆ є҆ра́ста, и҆ бжⷭ҇твеннаго кꙋа́рта, хрⷭ҇топроповѣ́дники, и҆ всѣ́хъ благочести́выхъ защи́тники.</p>
<p><red>Бг҃оро́диченъ:</red></p>
<p><red>З</red>ачала̀ є҆сѝ сло́вомъ сло́во, всенепоро́чнаѧ, и҆ родила̀ є҆сѝ па́че ᲂу҆ма̀ и҆ сло́ва, бг҃оневѣ́стнаѧ, бы́вша, бцⷣе, чл҃вѣ́ка. тѣ́мъ тѧ̀ словєсы̀ бг҃одохнове́нными всегда̀ ᲂу҆блажа́емъ.</p>
<p><red>Пѣ́снь ѕ҃. І҆рмо́съ:</red></p>
<p><red>Ѡ҆</red>бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нїе.</p>
<p><red>П</red>речестні́и, ꙗ҆́кѡ ка́менїе валѧ́ющесѧ на землѝ, привали́сте къ благоче́стїю и҆́же нра́вомъ лꙋка́вымъ ка́менїю нечꙋ́вственномꙋ слꙋжа́щыѧ, бг҃ови́днїи сло́ва таи́нницы блаже́ннѣйшїи.</p>
<p><red>Є҆</red>ди́ницꙋ въ трїе́хъ ли́цѣхъ неразлꙋ́чнꙋ, несли́тнꙋ проповѣ́дающе, многобо́жнꙋю ѿ землѝ разори́сте ле́сть, неле́стнїи хрⷭ҇тѡ́вы а҆пⷭ҇ли, и҆ лю́тѣ прельщє́нныѧ къ свѣ́тꙋ бг҃озна́нїѧ наста́висте.</p>
<p><red>Р</red>а́зꙋмы кра́сными несмы́сльство немꙋ́дрыхъ, премꙋ́дрїи а҆пⷭ҇ли, разори́сте, и҆ ᲂу҆тверди́сте бг҃ꙋ всецр҃ю̀ є҆ди́номꙋ вѣ́ровати, тва́рь всю̀ бжⷭ҇твенными свѣтоли̑тїи ᲂу҆краша́ющемꙋ.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ и҆но́е не́бо, пе́рвагѡ, влⷣчце, ꙗ҆́вльшисѧ вы́шшее, тѧ̀ сла́вимъ, сл҃нце на́мъ пра́вды возсїѧ́вшее, и҆ глꙋбо́кꙋю невѣ́дѣнїѧ тмꙋ̀ ѿгна́вшее.</p>
<p><red>Конда́къ, гла́съ в҃. Подо́бенъ:</red> <red>В</red>ы́шнихъ и҆щѧ̀:</p>
<p><red>Б</red>жⷭ҇твеннымъ свѣ́томъ ᲂу҆́мъ ѡ҆зари́вше, виті̑йскаѧ плетє́нїѧ мꙋ́дрѣ разори́сте: и҆ ꙗ҆зы́ки всѧ̑ ᲂу҆лови́вше, а҆пⷭ҇ли сла́внїи, влⷣцѣ приведо́сте, трⷪ҇цꙋ бжⷭ҇твеннꙋю сла́вити наꙋча́юще. <anchor type="page" number="175"/></p>
<p><red>І҆́косъ:</red></p>
<p><red>Ꙗ҆́</red>кѡ ᲂу҆ч҃ницы̀ всѣ́хъ влⷣки, мре́жею, бг҃ови́дцы, ва́шихъ моли́твъ, и҆зъ глꙋбины̀ прегрѣше́нїй и҆звлецы́те смире́ннꙋю дꙋ́шꙋ мою̀, сѣтьмѝ ᲂу҆ловле́ннꙋю де́мѡнскихъ ко́зней: да до́брѣ преше́дъ про́чее вре́мѧ живота̀ моегѡ̀, пою̀ ва́съ любо́вїю, и҆ просла́влю житїѐ ва́ше непоро́чное, є҆́же на землѝ соверши́сте, лю́тѣ ѡ҆мрачє́нныѧ просвѣти́вше, трⷪ҇цꙋ бжⷭ҇твеннꙋю сла́вити наꙋча́юще.</p>
<p><red>Пѣ́снь з҃. І҆рмо́съ:</red></p>
<p><red>Т</red>ебѐ ᲂу҆́мнꙋю, бцⷣе, пе́щь, разсмотрѧ́емъ, вѣ́рнїи, ꙗ҆́коже бо ѻ҆́троки спасѐ трѝ превозноси́мый, мі́ръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.</p>
<p><red>Т</red>ѧ̀ свѧще́нна і҆коно́ма, є҆ра́сте, цр҃кве хрⷭ҇то́вы, сꙋ́щїѧ во і҆ерⷭ҇ли́мѣ, пишѧ̀, проповѣ́даше па́ѵелъ а҆пⷭ҇лъ, съ ни́миже тѧ̀ почита́емъ, пою́ще хрⷭ҇тꙋ̀: хва́льный ѻ҆тцє́въ на́шихъ бж҃е, бл҃гослове́нъ є҆сѝ.</p>
<p><red>Т</red>ерпѣ́нїемъ и҆скꙋше́нїй, и҆ скорбе́й, и҆ гоне́нїй и҆скꙋси́всѧ, и҆ ꙗ҆́звами хрⷭ҇то́выми ᲂу҆добрѧ́емь, є҆ра́сте пребога́те, велегла́снѡ взыва́лъ є҆сѝ: хва́льный ѻ҆тцє́въ бж҃е, бл҃гослове́нъ є҆сѝ.</p>
<p><red>З</red>ако́на но́вагѡ ꙗ҆ви́лсѧ є҆сѝ, кꙋа́рте, возвѣсти́тель, ве́тхагѡ беззако́нїѧ ѿводѧ̀ чꙋждемꙋ́дрєнныѧ, и҆ къ возновле́нїю жи́зни преводѧ̀ зовꙋ́щыѧ: хва́льный ѻ҆тцє́въ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>Ѻ҆́</red>ч҃ее сло́во соприсносꙋ́щное, ꙗ҆́вльшеесѧ земны̑мъ воплоти́ла є҆сѝ, и҆ тѣ́ломъ, ѻ҆трокови́це, породила̀ є҆сѝ человѣ́ка бы́вша, да спасе́тъ человѣ́ка, хва́льный ѻ҆тцє́въ бг҃ъ и҆ препросла́вленъ.</p>
<p><red>Пѣ́снь и҃. І҆рмо́съ:</red></p>
<p><red>В</red>ъ пещѝ ѻ҆́троцы і҆и҃левы, ꙗ҆́коже въ горни́лѣ, добро́тою бл҃гоче́стїѧ чистѣ́е зла́та блеща́хꙋсѧ, гл҃го́люще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки. <anchor type="page" number="176"/></p>
<p><red>Н</red>ерасте́рзни столпѝ хрⷭ҇то́вы ꙗ҆́вльшесѧ цр҃кве, разори́сте ѕлоче́стїѧ стѣ́ны всѧ̑, вѣ̑рныѧ же, ꙗ҆́кѡ ка́менїе, назда́вше на ка́мени вѣ́ры, вопїю́щыѧ: всѧ̀ дѣла̀ гдⷭ҇а по́йте, и҆ превозноси́те є҆го̀ во вѣ́ки.</p>
<p><red>З</red>аконополо́жницы ꙗ҆ви́стесѧ вы̀, дх҃а зако́нъ написꙋ́юще въ сердца́хъ вѣ́рныхъ, всеблаже́ннїи, и҆́мже просвѣща́еми вопїѧ́хꙋ: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.</p>
<p><red>Оу҆</red>краси́всѧ, блаже́нный ѻ҆лѵ́мпе, въ ѻ҆́ньже де́нь пе́тръ вели́кїй коне́цъ прїѧ́тъ, ꙗ҆́вѣ сконча́всѧ, кꙋ́пнѡ съ родїѡ́номъ мече́мъ, повелѣ́нїемъ не́рѡна, беззако́ннагѡ царѧ̀: и҆ совокꙋпи́стесѧ нбⷭ҇нымъ ликѡ́мъ.</p>
<p><red>Бг҃оро́диченъ:</red></p>
<p><red>С</red>та́мна дре́вле и҆мꙋ́щаѧ ма́ннꙋ, чⷭ҇таѧ, ѡ҆бразова́ше тѧ̀: хрⷭ҇та́ бо, сла́дость на́шꙋ, носи́ла є҆си́ бо чре́вѣ, и҆ пло́тїю родила̀ є҆сѝ, и҆збавлѧ́ющаго всѧ́кїѧ го́рести безмѣ́стныхъ прегрѣше́нїй, превозносѧ́щыѧ того̀ во вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Ѻ҆́</red>бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ᲂу҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.</p>
<p><red>Р</red>а́внѡ тече́нїе соверши́вше, ра́внѡ ѿ влⷣки сло́ва ѡ҆бога́щшесѧ, ра́вныхъ дх҃а дарѡ́въ сподо́бистесѧ, и҆ по́честей ра́вныхъ полꙋчи́сте, а҆пⷭ҇ли гдⷭ҇ни, просвѣти́телїе серде́цъ на́шихъ.</p>
<p><red>Ꙗ҆́</red>коже нбⷭ҇ныѧ ѕвѣ́зды, бг҃озна́меньми всю̀ зе́млю просвѣти́сте, тмꙋ̀ глꙋбо́кꙋю невѣ́дѣнїѧ ѿгна́вше, и҆ сы́ны днѐ показа́вше, дре́вле порабощє́нныѧ козньмѝ вражде́бника.</p>
<p><red>П</red>о́лкъ ѕлоꙋ́мныхъ погꙋби́сте, во глꙋбинꙋ̀ дре́вле ври́нꙋвшихъ ꙗ҆зы́ки люде́й: мно́жество же бг҃ꙋ приведо́сте спаса́емыхъ, чинѡ́мъ совокꙋплѧ́еми невеще́ственныхъ си́лъ, всеизбра́ннїи хрⷭ҇то́вы а҆пⷭ҇ли. <anchor type="page" number="177"/></p>
<p><red>В</red>ше́дше къ премі̑рнымъ ѻ҆лѵ́мпъ вели́кїй и҆ сѡсїпа́тръ, те́ртїй кꙋ́пнѡ и҆ родїѡ́нъ, и҆ кꙋа́ртъ, и҆ є҆ра́стъ свѧще́ннѣйшїй, и҆ ны́нѣ ѡ҆ мі́рѣ и҆зба́вителѧ мо́лѧтъ.</p>
<p><red>Бг҃оро́диченъ:</red></p>
<p><red>П</red>ощадѝ лю́ди твоѧ̑, гдⷭ҇и, нахожде́нїѧ ва́рварскагѡ на́съ и҆збавлѧ́ѧ, и҆ грѣхѡ́въ и҆ напа́стей и҆ мꙋ́ки вѣ́чныѧ, моли́твами ро́ждшїѧ тѧ̀ дв҃ы прест҃ы́ѧ, и҆ сла́вныхъ а҆пⷭ҇лъ твои́хъ.</p>
<p><red>Свѣти́ленъ. Поⷣ: Нб҃о ѕвѣзда́ми:</red></p>
<p><red>С</red>вѣ̑тлаѧ прїѧ́тєлища дх҃а ст҃а́гѡ, пресвѣ̑тлыѧ зари̑ невече́рнѧгѡ днѐ, свѣтода́тєльнаѧ мѡ́лнїѧ, а҆пⷭ҇лы, въ пѣ́снехъ вѣ́рнѡ просла́вимъ всѝ.</p>
<p><red>Бг҃оро́диченъ:</red></p>
<p><red>Т</red>ѧ̀ застꙋ́пницꙋ всѝ и҆́мамы грѣ́шнїи, ѽ прест҃а́ѧ дв҃о! ты̀ благоꙋвѣ́тлива на́мъ содѣ́лай сн҃а твоего̀ мт҃рними твои́ми мольба́ми.</p>
<footer/>
</document>
