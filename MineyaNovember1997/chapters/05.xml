<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="63"/>
<p><red>Мѣ́сѧца тогѡ́же въ є҃-й де́нь.</red></p>
<p><red>Ст҃ы́хъ мч҃никъ, галактїѡ́на и҆ є҆пїсти́ми:</red></p>
<p><red>И҆ преставле́нїе и҆́же во ст҃ы́хъ ѻ҆тца̀ на́шегѡ і҆ѡ́ны, а҆рхїепі́скопа, новгоро́дскагѡ чꙋдотво́рца.</red></p>
<p><red>Слꙋ́жба є҆гѡ̀ пи́сана по се́й слꙋ́жбѣ.</red></p>
<p><red>На Г</red>дⷭ҇и, воззва́хъ: <red>стїхи̑ры, мч҃никѡмъ, гла́съ и҃.</red></p>
<p><red>Подо́бенъ: Ѽ</red> пресла́внагѡ чꙋдесѐ!</p>
<p><red>В</red>леко́мъ воспита́нъ вѣ́ры, ꙳ мꙋ́къ ра́ди мно́гихъ, галактїѡ́не, и҆ скорбе́й, ꙳ во хрⷭ҇то́въ дости́глъ є҆сѝ возра́стъ, ꙳ бы́въ прїѧ́тна же́ртва ꙳ и҆ соверше́нно заколе́нїе, ꙳ самово́льнымъ стремле́нїемъ, всебога́те. ꙳ ѽ тве́рдыѧ твоеѧ̀ и҆ и҆звѣ́стныѧ вѣ́ры! ꙳ є҆́юже бг҃а полꙋчи́лъ є҆сѝ, ꙳ ѡ҆божа́емь ны́нѣ соверше́ннѣйше.</p>
<p><red>Х</red>ꙋдо́жественнѣ взыска́ла є҆сѝ ꙳ благи́хъ и҆сто́чника, жела́нныхъ кра́йнѣйшее, ꙳ тогѡ̀ свѣ́тлостьми, ꙳ и҆ дꙋ́шꙋ и҆ помышле́нїе ꙳ ѡ҆зари́ла є҆сѝ, бг҃обл҃же́ннаѧ, ꙳ и҆ низложи́ла є҆сѝ крѣ́пкими противлє́нїи ꙳ многоко́зненнаго и҆ дре́внѧго мꙋчи́телѧ, ꙳ мона́шествꙋющихъ бж҃е́ственное ᲂу҆краше́нїе, ꙳ мч҃нице многострада́льнаѧ.</p>
<p><red>Д</red>ва̀ свѣти̑льника пресвѣ̑тлаѧ ꙳ восто́ка ᲂу҆́мнагѡ ꙳ возсїѧва́ютъ бл҃года́тїю, ꙳ и҆ тва́рь всю̀ благоче́стнѡ ѡ҆зарѧ́ютъ ꙳ превосходѧ́щими страда́нїй свѣ́тлостьми, ꙳ и҆ врачева́нїй бжⷭ҇твенными разжжє́нїи. ꙳ и҆́хже пресвѣ́тлый пра́здникъ почита́юще, ꙳ тѣ́хъ ра́ди всѧ̑ ꙳ ѡ҆свѧща́ющаго хрⷭ҇та̀ просла́вимъ.</p>
<p><red>Сла́ва, и҆ ны́нѣ, бг҃оро́диченъ: Подо́бенъ: то́йже:</red></p>
<p><red>Р</red>а́дꙋйсѧ, дꙋ́шъ просвѣще́нїе, ꙳ грѣша́щихъ проще́нїе, ꙳ <anchor type="page" number="64"/> неради́выхъ и҆справле́нїе: ꙳ ра́дꙋйсѧ, ᲂу҆тѣше́нїе и҆ ра́дость, ꙳ скорбѧ́щихъ помо́щнице: ꙳ ра́дꙋйсѧ, бл҃га́ѧ, ꙳ немощны́хъ дꙋ́шъ и҆сцѣле́нїе: ꙳ ра́дꙋйсѧ, примире́нїе къ бг҃ꙋ и҆ хода́таице, ꙳ серафі́мѡвъ всѣ́хъ ꙗ҆́кѡ сꙋ́щи ст҃ѣ́йши, чⷭ҇таѧ.</p>
<p><red>Крⷭ҇тобг҃оро́диченъ:</red></p>
<p><red>Т</red>ѧ̀ ви́дѧщи пригвожда́ема на крⷭ҇тѣ̀, і҆и҃се, ꙳ и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко, ꙳ ᲂу҆вы̀ мнѣ̀, вопїѧ́ше, ча́до сла́дкое: ꙳ ра̑ны непра́веднѡ ка́кѡ терпи́ши, врачꙋ̀, и҆сцѣли́вый человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый ꙳ милосе́рдїемъ твои́мъ;</p>
<p><red>Тропа́рь, гла́съ д҃:</red></p>
<p><red>М</red>ꙋ́чєницы твоѝ, гдⷭ҇и, во страда́нїихъ свои́хъ вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ моли́твами спасѝ дꙋ́шы на́шѧ.</p>
<p><red>На ᲂу҆́трени ѻ҆́ба канѡ́на ѻ҆ктѡ́иха, и҆ ст҃ы́хъ канѡ́нъ на д҃,</red></p>
<p><red>є҆гѡ́же краегране́сїе: С</red>опрꙋ́гъ страда́льцєвъ несопрꙋ́женъ пѣ́ти подоба́етъ.</p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>И҆</red>стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ сꙋ́шею наста́вльшемꙋ пои́мъ хрⷭ҇тꙋ̀, ꙗ҆́кѡ просла́висѧ во вѣ́ки.</p>
<p><red>Ж</red>ивотворѧ́щей трⷪ҇цѣ, всебл҃же́нне, предстоѧ̀ ра́достнѡ, и҆ свѣ́тлыми мо́лнїѧми просвѣща́емь, и҆спросѝ просвѣще́нїе соверша́ющымъ твою̀ свѧтꙋ́ю па́мѧть.</p>
<p><red>Д</red>х҃омъ ст҃ы́мъ распали́въ твою̀ дꙋ́шꙋ, пожжѐ стра̑сти плотскі̑ѧ посто́мъ, и҆ погаси́лъ є҆сѝ ѻ҆́гнь безбо́жїѧ кро́вными стрꙋѧ́ми.</p>
<p><red>Р</red>о́дъ и҆ бога́тство и҆ держа́вꙋ хрⷭ҇та̀ ра́ди ѡ҆ста́вивъ, и҆ взе́мъ, прпⷣбне, крⷭ҇тъ, мона́шествовалъ є҆сѝ бг҃олѣ́пнѡ, со є҆пїсти́мїею бл҃же́нною, твое́ю сопрꙋ́гою. <anchor type="page" number="65"/></p>
<p><red>Бг҃оро́диченъ:</red></p>
<p><red>З</red>астꙋ́пнице скорбѧ́щихъ, спасе́нїе наде́жде ненадѣ́ющихсѧ, бцⷣе всепѣ́таѧ, молѝ прилѣ́жнѡ и҆зба́витисѧ на́мъ ѿ бѣ́дъ.</p>
<p><red>Пѣ́снь г҃. І҆рмо́съ:</red></p>
<p><red>Оу҆</red>тверже́й сло́вомъ нб҃са̀, и҆ зе́млю ѡ҆снова́вый на вода́хъ мно́гихъ, ᲂу҆тверди́ мѧ къ пѣ́нїю славосло́вїѧ твоегѡ̀, гдⷭ҇и.</p>
<p><red>Д</red>невнꙋ́ю ѕвѣздꙋ̀, ѿ непло́дныхъ чре́слъ, мч҃нице, тѧ̀ произведѐ ро́ждшаѧ тѧ̀, но́щь безбо́жїѧ разорѧ́ющꙋ.</p>
<p><red>Ч</red>истото́ю любвѐ ѡ҆держи́мь, дѣ́вствовати наꙋчи́лъ є҆сѝ съ тобо́ю сопрꙋ́жницꙋ: съ не́юже пострада́въ зако́ннѡ, мꙋ́чениче галактїѡ́не, просла́висѧ.</p>
<p><red>Ѽ</red>ле жены̀, предѝ и҆скꙋшє́нїѧ мꙋ́ченичєскаѧ наꙋчи́вшїѧсѧ всѧ̑ приклю̑чшаѧсѧ, ѿкрове́нїемъ бжⷭ҇твеннымъ, и҆ низложи́вши мꙋчи́телѧ.</p>
<p><red>Бг҃оро́диченъ:</red></p>
<p><red>Оу҆</red>мерщвле́на страстьмѝ вре́дными жи́ва сотвори́ мѧ, живо́тъ ро́ждшаѧ, разори́вшаго ѻ҆трокови́це всю̀ сме́ртнꙋю си́лꙋ.</p>
<p><red>Сѣда́ленъ, гла́съ д҃. Подо́бенъ: С</red>ко́рѡ предварѝ:</p>
<p><red>П</red>осто́мъ ᲂу҆краси́въ твоеѧ̀ зри́тельное дꙋшѝ, лꙋча́ми же страда́нїѧ просвѣща́еши вѣ̑рныѧ, галактїѡ́не блаже́нне. тѣ́мъ, тво́й ст҃ы́й и҆ свѣтоно́сный де́нь вѣ́рою соверша́юще, благоче́стнѡ тебѣ̀ вопїе́мъ: ꙗ҆́кѡ и҆мѣ́ѧ дерзнове́нїе къ бг҃ꙋ, молѝ спасти́сѧ на́мъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ, и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ жи́зни нетлѣ́нїѧ. тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.</p>
<p><red>Крⷭ҇тобг҃оро́диченъ:</red></p>
<p><red>Д</red>в҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею <anchor type="page" number="66"/> сн҃а и҆ бг҃а твоего̀: є҆го́же, бл҃гослове́ннаѧ, молѧ́щи не преста́й, проще́нїе прегрѣше́нїй на́мъ дарова́ти.</p>
<p><red>Пѣ́снь д҃. І҆рмо́съ:</red></p>
<p><red>И҆</red>зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ᲂу҆смотрѝ, и҆ со стра́хомъ славосло́вѧще си́лꙋ твою̀.</p>
<p><red>А҆́</red>гнцы слове́снїи ꙗ҆ви́стесѧ, па́стырю всецр҃ю̀ ꙗ҆́вственнѡ послѣ́дꙋюще, и҆ въ нбⷭ҇нѣй ѡ҆гра́дѣ вѣнцено́сцы съ мꙋ́чєники всели́стесѧ.</p>
<p><red>С</red>опрѧже́нїе и҆збра́нно ꙗ҆ви́стесѧ, раздѣлѧ́юще браздꙋ̀ честна́гѡ и҆ до́брагѡ свидѣ́тельства, и҆ содѣ́ласте кла́съ, въ жи́тницахъ нбⷭ҇ныхъ соблюда́емь.</p>
<p><red>П</red>о хрⷭ҇тѣ̀ ᲂу҆сѣка́еми, до́блїи, но́зѣ и҆ главы̑ и҆ но́гти и҆ рꙋ́ки, и҆скорени́сте ле́сть нече́стїѧ, и҆ побѣдоно́сцы ꙗ҆ви́стесѧ.</p>
<p><red>Бг҃оро́диченъ:</red></p>
<p><red>Ѧ҆</red>зы́къ земны́хъ досто́йнѣ не мо́жетъ воспѣ́ти тѧ̀ бж҃їю роди́тельницꙋ, ꙗ҆́вльшꙋюсѧ, всенепоро́чнаѧ прчⷭ҇таѧ, хрⷭ҇тїа́нъ прибѣ́жище.</p>
<p><red>Пѣ́снь є҃. І҆рмо́съ:</red></p>
<p><red>Оу҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.</p>
<p><red>Ꙗ҆́</red>кѡ млеко́мъ воспита́всѧ по́стнически, галактїѡ́не, во и҆сполне́нїе соверше́нное хрⷭ҇то́выхъ стрⷭ҇те́й дости́глъ є҆сѝ.</p>
<p><red>Оу҆</red>мо́мъ ѡ҆чище́ннымъ ви́дѣла є҆сѝ, є҆пїсти́мїе, взѧта̀ превысо́кѡ ст҃ы́хъ на поко́ище.</p>
<p><red>М</red>ч҃никѡвъ соводворе́нїе полꙋчи́сте въ вы́шнихъ, безсме́ртнꙋю сла́вꙋ, прпⷣбномч҃ницы, ѡ҆брѣто́сте.</p>
<p><red>Бг҃оро́диченъ:</red></p>
<p><red>Р</red>одила̀ є҆сѝ въ лѣ́то безлѣ́тнаго, пречⷭ҇таѧ, бы́вша чл҃вѣ́ка, да спасе́тъ человѣ́ка.</p>
<p><red>Пѣ́снь ѕ҃. І҆рмо́съ:</red></p>
<p><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. <anchor type="page" number="67"/></p>
<p><red>Б</red>а́нею бжⷭ҇твеннагѡ просвѣще́нїѧ къ безсопрꙋ̑жнымъ пристꙋпи́сте, кро́вїю послѣдѝ кре́щшесѧ, страда́льцы, соверше́ннѣйше.</p>
<p><red>М</red>но́гимъ жесто́чествомъ дꙋ́шꙋ просвѣти́въ посто́мъ, краснꙋ̀ ꙗ҆ви́лъ є҆сѝ, галактїѡ́не, свѣ́томъ страда́нїѧ.</p>
<p><red>Н</red>а колесни́цѣ кро́ви ва́шеѧ всѣ́дше, мч҃ницы, и҆ пꙋ́ть постиго́сте нбⷭ҇ный, въ не́мже почива́ете.</p>
<p><red>Бг҃оро́диченъ:</red></p>
<p><red>Р</red>авноче́стна родила̀ є҆сѝ ѻ҆ц҃ꙋ̀ сн҃а, неискꙋсобра́чнаѧ, и҆ млеко́мъ пита́ла є҆сѝ пита́телѧ всѣ́хъ па́че ᲂу҆ма̀.</p>
<p><red>Конда́къ, гла́съ в҃. Подо́бенъ: В</red>ы́шнихъ и҆щѧ̀:</p>
<p><red>М</red>ч҃никъ хрⷭ҇то́выхъ полкѡ́мъ причто́стесѧ, до́брѣ хра́брствовавшымъ, свѣ́тлѡ подвиза́вшесѧ, галактїѡ́не сла́вне, съ честно́ю сопрꙋ́жницею, и҆ сострада́вшею тебѣ̀ є҆пїсти́мїею. є҆ди́номꙋ бг҃ꙋ непреста́ннѡ моли́тесѧ ѡ҆ всѣ́хъ на́съ.</p>
<p><red>Пѣ́снь з҃. І҆рмо́съ:</red></p>
<p><red>А҆́</red>гг҃ломъ ѻ҆́троки и҆зъ ѻ҆гнѧ̀ спасы́й, и҆ гремѧ́щꙋю пе́щь преложи́вый на ро́сꙋ, бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>Оу҆</red>невѣ́стившисѧ сло́вꙋ, є҆пїсти́мїе, бжⷭ҇твенномꙋ, тѧ̀ ѡ҆бнажи́ти тща́щыѧсѧ ѡ҆слѣпи́ла є҆сѝ невѣ̑рныѧ, и҆ пока́ѧвшыѧсѧ свѣ́та ча̑да ꙗ҆ви́ла є҆сѝ.</p>
<p><red>П</red>ожре́ти богѡ́мъ бездꙋ̑шнымъ ѿре́кшесѧ ѿню́дъ, и҆́стинномꙋ бг҃ꙋ на́шемꙋ, и҆ дꙋ́шъ влⷣцѣ же́ртва, мч҃ницы, честна́ѧ принесо́стесѧ.</p>
<p><red>Н</red>а ѻ҆́гнь мꙋче́нїѧ приведе́нъ, галактїѡ́не, кро́вными потѡ́ки безбо́жїѧ пла́мень, мч҃ниче, погаси́лъ є҆сѝ, мꙋ́дре, вопїѧ̀: бл҃гослове́нъ є҆сѝ гдⷭ҇и, бж҃е ѻ҆тє́цъ на́шихъ.</p>
<p><red>Бг҃оро́диченъ:</red></p>
<p><red>С</red>ъ вы́шними всѣ́ми нбⷭ҇ными чи́нми велегла́снѡ тѧ̀ всѝ, бг҃ороди́тельнице ѻ҆трокови́це, тобо́ю спасе́ннїи, блажи́мъ. <anchor type="page" number="68"/></p>
<p><red>Пѣ́снь и҃. І҆рмо́съ:</red></p>
<p><red>Б</red>езнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ си̑лы по́йте свѧще́нницы, лю́дїе, превозноси́те во всѧ̑ вѣ́ки.</p>
<p><red>Р</red>авночє́стны чистото́ю, и҆ ра́вни поще́нїемъ и҆ страда́нїемъ сꙋ́ще, ра̑вныѧ ѿ бг҃а полꙋчи́сте да́ры, до́блїи страда́льцы.</p>
<p><red>С</red>очета́нїе нетлѣ́нїемъ сохрани́сте, возжелѣ́вше а҆́гг҃льское житїѐ, съ ни́миже ра́достнѡ, гдⷭ҇ни страстоно́сцы ликꙋ́ете досто́йнѡ.</p>
<p><red>С</red>тоѧ̀ предъ сꙋди́щемъ мꙋ́жески, проповѣ́далъ є҆сѝ, мꙋ́чениче, є҆ди́наго гдⷭ҇а бг҃а и҆́стиннаго, и҆ многобо́жїѧ разрꙋши́лъ є҆сѝ шата́нїе.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ че́стенъ и҆ превы́шшїй прⷭ҇то́лъ сꙋ́щꙋю бг҃а вы́шнѧгѡ воспое́мъ лю́дїе, є҆ди́нꙋ по ржⷭ҇твѣ̀ мт҃рь и҆ дв҃ꙋ.</p>
<p><red>Пѣ́снь ѳ҃. І҆рмо́съ:</red></p>
<p><red>П</red>роѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, рождество̀ приснодв҃ы, въ на́ше вѣ́рныхъ спасе́нїе, пѣ́сньми немо́лчными велича́емъ.</p>
<p><red>С</red>то́лпъ ꙗ҆ви́лсѧ є҆сѝ, бг҃омꙋ́дре, нбⷭ҇ный, цр҃кве ѡ҆снова́нїе, и҆ сто́лпъ благоче́стїѧ, и҆ мч҃никѡвъ и҆ по́стникѡвъ, галактїѡ́не, ᲂу҆твержде́нїе, и҆ бжⷭ҇твенное ᲂу҆добре́нїе.</p>
<p><red>П</red>роцвѣла̀ є҆сѝ въ двⷭ҇твенныхъ цвѣ́тѣхъ, ꙗ҆́коже шипо́къ, и҆ во ᲂу҆до́лїихъ мꙋ́ченическихъ благово́нствꙋющи, ꙗ҆́кѡ крі́нъ, є҆пїсти́мїе дв҃о, мч҃нице гдⷭ҇нѧ. тѣ́мъ тѧ̀ согла́снѡ ᲂу҆блажа́емъ.</p>
<p><red>С</red>вѣ́томъ трисо́лнечныѧ свѣ́тлости ѡ҆заре́ни, къ томꙋ̀ преидо́сте ны́нѣ, сы́нове свѣ́та ꙗ҆́вльшесѧ, моли́тесѧ просвѣще́нїе дарова́ти, мч҃ницы, вѣ́рою хва́лѧщымъ вы̀.</p>
<p><red>Бг҃оро́диченъ:</red></p>
<p><red>Т</red>ы̀ є҆сѝ, бцⷣе, ѻ҆рꙋ́жїе на́ше и҆ стѣна̀, ты̀ є҆сѝ застꙋпле́нїе къ тебѣ̀ прибѣга́ющымъ: тѧ̀ ны́нѣ на моли́твꙋ подвиза́емъ, да и҆зба́вимсѧ ѿ вра̑гъ на́шихъ. <anchor type="page" number="69"/></p>
<p><red>Слꙋ́жба и҆́же во ст҃ы́хъ ѻ҆тца̀ на́шегѡ і҆ѡ́ны а҆рхїепі́скопа, новгоро́дскагѡ чꙋдотво́рца.</red></p>
<p><red>На ма́лѣй вече́рни, стїхи̑ры, гла́съ и҃. Поⷣ: Ѽ</red> пресла́внагѡ чꙋдесѐ!</p>
<p><red>В</red>одрꙋже́нїе и҆́стины, ꙳ благоче́стїѧ согла́сника тѧ̀ зна́емъ, ꙳ и҆ вѣ́ры ѡ҆свѧще́нїе: ꙳ чистоты́ же селе́нїе, ꙳ прїѧ́телище и҆збра́нно, ст҃и́телю прпⷣбне і҆ѡ́но, ꙳ мо́лимъ тѧ̀: въ ми́рѣ на́мъ молѝ сохрани́тисѧ, ꙳ да при́снѡ сла́вимъ и҆ воспѣва́емъ гдⷭ҇а на́шего прославлѧ́ющаго, ꙳ и҆ тебє̀ ра́ди подаю́щаго на́мъ ꙳ спасе́нїе и҆ ве́лїю ми́лость.</p>
<p><red>Ж</red>итїѐ твоѐ добродѣ́тельми ᲂу҆краси́лъ є҆сѝ, ꙳ свѣти́льникъ ꙗ҆́вѣ бы́въ и҆ храни́тель хрⷭ҇то́вꙋ ста́дꙋ: ꙳ дѣѧ̑нїѧ бо видѣ́нїѧ ꙗ҆́вѣ показа́лъ є҆сѝ восхожде́нїемъ, ꙳ ꙗ҆́кѡ дꙋ́шꙋ согласи́лъ є҆сѝ дѣ́тельнѡ, ꙳ и҆ и҆зрѧ́днѡ къ видѣ́нїю взѧ́тсѧ, ꙳ и҆ зри́ши гдⷭ҇а, ѻ҆́ч҃е і҆ѡ́но. ꙳ є҆мꙋ́же прилѣ́жнѡ моли́сѧ, ꙳ дарова́ти ми́ръ мі́рови, ꙳ спасе́нїе же и҆ мно́гꙋю ми́лость ꙳ почита́ющымъ на́мъ свѧще́ннꙋю па́мѧть твою̀.</p>
<p><red>В</red>оздержа́нїемъ пре́жде ᲂу҆мертви́въ ꙳ плотска̑ѧ мꙋдрова̑нїѧ, ꙳ свѧщеннодѣ́йственникъ бы́лъ є҆сѝ, ꙳ бж҃їѧ бжⷭ҇твеннѡ соверша́ѧ, ꙳ и҆ чистѣ́йшимъ по́мысломъ чи́стѣ прикаса́ѧсѧ, ꙳ слꙋжи́тель ꙗ҆ви́лсѧ є҆сѝ вседержи́телю, а҆рхїере́ю і҆ѡ́но: ꙳ є҆го́же ᲂу҆молѝ, ꙗ҆́кѡ всеми́лостива и҆ бл҃га, ꙳ дарова́ти ми́ръ мі́рови, ꙳ и҆ дꙋша́мъ на́шымъ ве́лїю ми́лость.</p>
<p><red>Сла́ва, гла́съ д҃:</red></p>
<p><red>В</red>есели́сѧ и҆ ра́дꙋйсѧ вели́кїй новгра́де, да и҆гра́ютъ сы́ны твоѧ̑ въ тебѣ̀, свѣ́тлѡ торжествꙋ́юще къ па́мѧть і҆ера́рха і҆ѡ́ны, сирота́мъ и҆ вдова́мъ предста́телѧ, <anchor type="page" number="70"/> скорбѧ́щихъ ᲂу҆тѣ́шителѧ, прибѣга́ющымъ къ немꙋ̀ помо́щника и҆ те́пла застꙋ́пника, призыва́ющихъ є҆го̀ ско́рѡ послꙋ́шающа, сердца̀ на̑ша на милосе́рдїе и҆ ти́хость прелага́юща, и҆ проти̑вныѧ примирѧ́юща: предстои́тъ бо гдⷭ҇еви, молѧ́сѧ ᲂу҆мири́ти мі́ра, и҆ спастѝ дꙋ́шы на́шѧ.</p>
<p><red>И҆ ны́нѣ, бг҃оро́диченъ:</red></p>
<p><red>В</red>е́лїе и҆ пресла́вное, є҆́же ѡ҆ тебѣ̀ бы́вшее чꙋ́до, и҆ кто̀ дово́ленъ и҆зглаго́лати си̑лы гдⷭ҇нѧ, ꙗ҆̀же ѡ҆ тебѣ̀ бы́вшыѧ, бцⷣе; ᲂу҆страша́етъ бо ᲂу҆́мъ на́шъ вели́ка видѣ́нїѧ достоѧ́нїѧ, ꙗ҆́кѡ непостижи́магѡ твоегѡ̀ та́инства глаго́лати не могꙋ́ще. кто́ бо слы́ша ѿ вѣ́ка дѣ́вꙋ дои́вшꙋ, и҆ ма́терь безъ мꙋ́жа ꙗ҆́вльшꙋсѧ на землѝ, и҆ своего̀ содѣ́телѧ, ꙗ҆́кѡ младе́нца, на рꙋкꙋ̀ носи́вшꙋ; тѣ́мже тѧ̀ всѝ ро́ди ᲂу҆блажа́емъ.</p>
<p><red>На стїхо́внѣ стїхи̑ры, гла́съ з҃.</red></p>
<p><red>Ѻ҆́</red>ч҃е свѧще́нне і҆ѡ́но, ты̀ ѡ҆ст҃и́лсѧ є҆сѝ бл҃года́тїю всест҃а́гѡ дх҃а, слове́сномꙋ ста́дꙋ хрⷭ҇то́вꙋ, но ꙗ҆́кѡ влⷣцѣ твоемꙋ̀ подража́тель, ми́ловати на́съ жи́въ сы́й не преста́лъ є҆сѝ. и҆ ны́нѣ та́коже молѧ̀ не преста́й, и҆зба́вити на́съ ѿ всѧ́кагѡ лю́тагѡ ѡ҆бстоѧ́нїѧ, и҆ спастѝ дꙋ́шы на́шѧ.</p>
<p><red>Сті́хъ: С</red>вѧще́нницы твоѝ ѡ҆блекꙋ́тсѧ въ пра́вдꙋ:</p>
<p><red>Гла́съ а҃:</red></p>
<p><red>Ѻ҆́</red>ч҃е прпⷣбне і҆ѡ́но, ты̀ земна̑ѧ мꙋдрова̑нїѧ воздержа́нїемъ ᲂу҆мертви́въ, дꙋ́шꙋ напра́вилъ є҆сѝ къ невла́емомꙋ наслажде́нїю. просѝ на́мъ невла́емѡ преитѝ пꙋчи́нꙋ житїѧ̀, прелага́ѧ стро́потное въ тишинꙋ̀, подаѧ̀ хва́лѧщымъ тѧ̀ ми́ръ и҆ спасе́нїе, блаже́нне.</p>
<p><red>Сті́хъ: Б</red>лаже́нъ мꙋ́жъ боѧ́йсѧ гдⷭ҇а, въ за́повѣдехъ є҆го̀ восхо́щетъ ѕѣлѡ̀.</p>
<p><red>Ѻ҆́</red>ч҃е і҆ѡ́но блаже́нне, да́нный тебѣ̀ тала́нтъ ᲂу҆мно́жилъ є҆сѝ, ра́дости сподо́бивсѧ гдⷭ҇а твоегѡ̀, и҆спещре́нъ <anchor type="page" number="71"/> бл҃года́ти сїѧ́нїемъ, заре́ю дꙋхо́вною блиста́ѧ, предстои́ши гдⷭ҇ꙋ. просѝ и҆зба́витисѧ на́мъ всѧ́кагѡ гнѣ́ва и҆ ѡ҆ѕлобле́нїѧ, да въ ми́рѣ сла́вѧще гдⷭ҇а, при́снѡ тѧ̀ ᲂу҆блажа́емъ.</p>
<p><red>Сла́ва, гла́съ є҃:</red></p>
<p><red>П</red>рїиди́те, вѣ́рныхъ сосло́вїе, соше́дшесѧ восхва́лимъ а҆рхїере́а і҆ѡ́нꙋ: и҆́бо до́брый па́стырь, пасѡ́мыѧ рꙋководѧ̀ къ вѣ́рѣ сло́вомъ и҆́стиннымъ, и҆ вѣ́рꙋ и҆звѣ́ствовати добродѣ́тельми наказꙋ́ѧ. тѣ́мъ и҆ хрⷭ҇то́съ возда́лъ є҆́сть семꙋ̀ мздꙋ̀, ꙗ҆́кѡ до́бромꙋ рабꙋ̀ своемꙋ̀, и҆ на́мъ, блажа́щымъ па́мѧть є҆гѡ̀, да́рꙋетъ, ꙗ҆́кѡ бл҃гъ, мно́жество щедро́тъ свои́хъ, є҆гѡ̀ ра́ди, и҆ бога́тꙋю ми́лость.</p>
<p><red>И҆ ны́нѣ, бг҃оро́диченъ:</red></p>
<p><red>Р</red>а́дꙋйсѧ, две́ре мы́сленнаѧ, є҆́юже про́йде превѣ́чный бг҃ъ: ра́дꙋйсѧ, же́зле а҆арѡ́новъ, и҆зрасти́вшїй цвѣ́тъ ѿ ко́рене і҆ессе́ева: ра́дꙋйсѧ, трапе́зо, ꙗ҆́же хлѣ́бъ жи́зни на пи́щꙋ всемꙋ̀ пода́вши ро́дꙋ человѣ́ческомꙋ, дв҃о мт҃и чⷭ҇таѧ.</p>
<p><red>Тропа́рь пи́санъ на вели́цѣй вече́рни.</red></p>
<p><red>На вели́цѣй вече́рни, Б</red>лаже́нъ мꙋ́жъ, <red>а҃-й а҆нтїфѡ́нъ.</red></p>
<p><red>На Г</red>дⷭ҇и, воззва́хъ, <red>поста́вимъ стїхѡ́въ и҃. И҆ пое́мъ стїхи̑ры, гла́съ ѕ҃. Подо́бенъ: В</red>сѐ ѿло́жше:</p>
<p><red>Ꙗ҆́</red>коже ѕвѣзда̀ возсїѧ́лъ є҆сѝ на тве́рди цр҃ко́внѣй, ꙳ ѡ҆зарѧ́ѧ мі́ръ ꙳ и҆справле́нїемъ сло́ва и҆́стиннагѡ, мꙋ́дре і҆ѡ́но, ꙳ вдѡвы̀ и҆ сирѡты̀ снабдѣва́ѧ ѻ҆ч҃ески, ꙳ и҆ ни́щыѧ ми́лꙋѧ, ꙳ ѡ҆би̑димыѧ и҆з̾има́ѧ, ꙳ вражды̑ ᲂу҆толѧ́ѧ, ꙳ ми́ръ ᲂу҆твержда́ѧ. ꙳ хрⷭ҇то́выхъ за́повѣдей дѣ́лателю, ꙳ ѻ҆́ч҃е всесвѧще́нне, ꙳ просѝ ми́ра мі́рови, мо́лимъ тѧ̀, ꙳ и҆ спасе́нїѧ дꙋша́мъ на́шымъ.</p>
<p><red>Д</red>осто́йнѡ на тѧ̀ а҆рхїере́йства нарече́нїе ꙳ прїи́де, прпⷣбне ѻ҆́ч҃е, ꙳ ѻ҆троча́ти є҆щѐ тебѣ̀ сꙋ́щꙋ: ꙳ дѣѧ̑нїѧ бо въ тебѣ̀ бг҃оꙋгѡ́днаѧ воспита́єма, ꙳ кро́тость съ неѕло́бїемъ. ꙳ тѣ́мъ <anchor type="page" number="72"/> во дворы̀ гдⷭ҇ни вселѧ́ешисѧ, ꙳ ꙗ҆́кѡ тако́въ подоба́ше а҆рхїере́й ꙳ бы́ти прпⷣбенъ. ꙳ но ꙗ҆́кѡ и҆́маши дерзнове́нїе, ꙳ молѝ, мо́лимъ тѧ̀, ᲂу҆мири́ти мі́ръ, ꙳ и҆ спастѝ дꙋ́шы на́шѧ.</p>
<p><red>П</red>рпⷣбне а҆рхїере́ю, ꙳ и҆зво́лилъ є҆сѝ примета́ти себѐ ꙳ въ домꙋ̀ бж҃їи па́че, ꙳ не́же жи́ти въ се́лѣхъ мі́ра: ꙳ и҆ по́стническими пра́вилы и҆спытова́шесѧ, ꙳ послѣ́дꙋѧ знаменоно́сцємъ ѻ҆тцє́мъ вели̑кимъ, варлаа́мꙋ и҆ се́ргїю. ꙳ тѣ́мже и҆ гдⷭ҇ь и҆зведе́ тѧ па́стырѧ лю́демъ свои̑мъ, ꙳ и҆ ꙗ҆́кѡ вѣ́рнꙋ рабꙋ̀ стро́ити дꙋ́шы си́хъ порꙋчѝ: ꙳ за нѧ́же молѝ, поми́ловати ѧ҆̀ и҆ спастѝ.</p>
<p><red>Сла́ва, гла́съ а҃:</red></p>
<p><red>П</red>рїиди́те, вели́кагѡ нова́града лю́дїе, дꙋхо́внѣ торжествꙋ́имъ. дне́сь бо де́нь поко́ѧ трꙋдѡ́въ до́брагѡ на́шегѡ па́стырѧ, въ ѻ҆́ньже пѣ́сней трꙋбо́ю возглаша́юще: ра́дꙋйсѧ, свѣти́ло свѣ́тлое мі́рови: ра́дꙋйсѧ, мы́сленнагѡ сл҃нца свѣ́тлый ѻ҆́бразе: ра́дꙋйсѧ, зарѧ́ми добродѣ́телей ѡ҆сїѧва́ѧ всѧ̑. но, ѻ҆́ч҃е прекра́сне, хода́таю мі́ра и҆ застꙋ́пниче те́плый ста́дꙋ твоемꙋ̀, не преста́й моли́тисѧ, мо́лимсѧ тебѣ̀, спасти́сѧ на́мъ ѿ всѧ́кагѡ навѣ́та, любо́вїю чтꙋ́щымъ свѧще́ннꙋю па́мѧть твою̀.</p>
<p><red>И҆ ны́нѣ, бг҃оро́диченъ: В</red>семі́рнꙋю сла́вꙋ: <red>Вхо́дъ. Прокі́менъ днѐ. Чтє́нїѧ г҃ ст҃и́тєльскаѧ. Пи̑сана сегѡ̀ мцⷭ҇а въ г҃і де́нь.</red></p>
<p><red>На лїті́и стїхи̑ры, гла́съ а҃:</red></p>
<p><red>С</red>вѣ́тлый содѣ́ловаетъ пра́здникъ дне́сь свѧще́нный хра́мъ честна́гѡ и҆ сла́внагѡ крⷭ҇ти́телѧ гдⷭ҇нѧ, ра́достнѡ хрⷭ҇то́ва цр҃кви бл҃же́ннагѡ ст҃и́телѧ і҆ѡ́ны, ꙗ҆́кѡ мѵ́ро благово́нное ѡ҆благоꙋха́ѧ на́мъ свѧщє́нныѧ бл҃года̑ти, и҆ болѣ́зней ѿгна́нїе, и҆ ꙗ҆́кѡ ло́зꙋ вїногра́да живо́тнагѡ, вїно̀ и҆ска́пающꙋю и҆сцѣле́нїѧ, возвеселѧ́ющее сердца̀ напа́стныхъ печа́лей разгна́нїемъ. тѣ́мъ мо́лимсѧ є҆мꙋ̀, просѧ́ще ми́ра и҆ спасе́нїѧ дꙋ́шъ на́шихъ.</p>
<p><red>Гла́съ г҃:</red></p>
<p><red>Т</red>ы̀ ᲂу҆кра́шенъ добродѣ́тельными дѣѧ̑нїи, несозда́нныѧ <anchor type="page" number="73"/> трⷪ҇цы хра́мъ ѡ҆свѧще́нъ бы́лъ є҆сѝ, созда́лъ є҆сѝ свѧщє́нныѧ хра́мы гдⷭ҇ню и҆́мени, и҆ во и҆́мѧ сла́внагѡ крⷭ҇ти́телѧ, и҆ вели́кихъ ст҃и́телей, и҆ бг҃оно́сныхъ ѻ҆тє́цъ: и҆ ны́нѣ съ ни́ми воздворѧ́ѧсѧ, молѝ ѡ҆ творѧ́щихъ па́мѧть твою̀, и҆зба́витисѧ ѿ лꙋка́вагѡ ловле́нїѧ, и҆ собла̑знъ проти́внагѡ, і҆ера́рше і҆ѡ́но бл҃же́нне.</p>
<p><red>Гла́съ д҃:</red></p>
<p><red>В</red>есели́сѧ и҆ ра́дꙋйсѧ вели́кїй новгра́де, да и҆гра́ютъ сы́ны твоѧ̑ въ тебѣ̀, свѣ́тлѡ торжествꙋ́юще въ па́мѧть а҆рхїере́а і҆ѡ́ны, сирѡ́тъ и҆ вдѡ́въ предста́телѧ, скорбѧ́щихъ ᲂу҆тѣ́шителѧ, прибѣга́ющымъ къ немꙋ̀ помо́щника и҆ те́пла застꙋ́пника, призыва́ющымъ є҆го̀ ско́рѡ послꙋ́шающа, сердца̀ на̑ша на милосе́рдїе и҆ ти́хость прелага́юща, и҆ проти̑вныѧ примирѧ́юща: предстои́тъ бо гдⷭ҇еви, молѧ́сѧ ᲂу҆мири́ти мі́ръ, и҆ спастѝ дꙋ́шы на́шѧ.</p>
<p><red>Сла́ва, гла́съ д҃:</red></p>
<p><red>П</red>рїиди́те, лю́дїе, и҆̀же вели́кагѡ нова́града порожде́нїе, всѧ́къ ро́дъ и҆ во́зрастъ, пѣ́сньми почти́мъ до́браго па́стырѧ, ꙗ҆́кѡ тогѡ̀ предстоѧ́нїемъ ко хрⷭ҇тꙋ̀ дарова́шасѧ блага̑ѧ всѧ̑ гра́дꙋ на́шемꙋ ѿ бг҃а, и҆ всѣ̑мъ предѣ́лѡмъ є҆гѡ̀: и҆́бо благослови́шасѧ бла́гостїю вѣнцы̀ лѣ́тъ є҆пі́скопства є҆гѡ̀. гдⷭ҇ь да́стъ бл҃гость є҆гѡ̀ ра́ди, и҆ землѧ̀ на́ша подава́ше плоды̀ своѧ̑, насы́тисѧ всѧ́ка дꙋша̀ благоволе́нїѧ тогда̀, ᲂу҆мири́шасѧ всѝ ꙗ҆зы́цы проти́внїи, и҆ приклони́шасѧ стра́нъ хрⷭ҇толю́бцы влⷣки держа́внїи, ми́лостивными ѻ҆чи́ма смотрѧ́юще, ти́хое промышле́нїе подава́хꙋ: ра́дость и҆ ми́ръ всѧ́чєскаѧ прїима́ше. но, ѽ блаже́нне і҆ѡ́но, и҆ ны́нѣ такѡва́ѧ да́рꙋй лю́демъ твои̑мъ, да и҆ честнꙋ́ю па́мѧть твою̀ чтꙋ́ще, при́снѡ ᲂу҆блажа́емъ.</p>
<p><red>И҆ ны́нѣ, бг҃оро́диченъ: П</red>ри́зри на молє́нїѧ:</p>
<p><red>На стїхо́внѣ стїхи̑ры, гла́съ в҃:</red></p>
<p><red>П</red>ослѣ́дователѧ тѧ̀ позна́хомъ, ѻ҆́ч҃е, кро́ткагѡ и҆ <anchor type="page" number="74"/> неѕло́бивагѡ влⷣки хрⷭ҇та̀: ти́хое бо сло́во и҆ нра́ва молчали́вое, ѿ ю҆́ности сѐ возрастѐ въ тебѣ̀, смире́нїе же и҆ кра́сное кро́тости совоспита́емо, и҆ съ сѣди́ною спросїѧ́ющꙋ ра́зꙋмꙋ. тѣ́мже, и҆́же всѧ̑ вѣ́дый гдⷭ҇ь, произведе́ тѧ па́стырѧ слове́сномꙋ ста́дꙋ своемꙋ̀, и҆ на прⷭ҇то́лѣ первопресто́льника бж҃їѧ цр҃кве посади́ тѧ, ꙗ҆́кѡ па́ствꙋюща сїѧ̑ преподо́бїемъ и҆ пра́вдою.</p>
<p><red>Сті́хъ: С</red>вѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.</p>
<p><red>Н</red>е по землѝ ни́зитисѧ, нижѐ на тлѣ̑ющаѧ взира́ти, и҆ ревнова́ти мїродержи́телємъ, по́мыслы дꙋшѝ твоеѧ̀ ᲂу҆тверди́шасѧ, свѧще́нне і҆ѡ́но, но возвы́силсѧ є҆сѝ на высотꙋ̀ безсме́ртныѧ добродѣ́тели, безсме́ртныѧ жи́зни рачи́телю: ꙗ҆́кѡ поꙋчи́лсѧ є҆сѝ навы́кнꙋти ᲂу҆ кро́ткагѡ ᲂу҆чи́телѧ, и҆ смире́ннагѡ се́рдцемъ вои́стиннꙋ влⷣки хрⷭ҇та̀ и҆ бг҃а. того̀ молѝ, блаже́нне, ᲂу҆ще́дрити мі́ръ, и҆ спастѝ и҆ просвѣти́ти дꙋ́шы на́шѧ.</p>
<p><red>Сті́хъ: Б</red>лаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.</p>
<p><red>В</red>озлюбѝ чи́стаѧ дꙋша̀ твоѧ̀, бл҃же́нне і҆ѡ́но, чистотꙋ̀ бжⷭ҇твенныхъ чисти́тєль, и҆́же ве́рхъ ᲂу҆чи́тельства, и҆ пра́вило добродѣ́телей, и҆ є҆стества̀ ᲂу҆краше́нїе, вои́стиннꙋ нб҃сѝ и҆з̾ѧвле́нїе, і҆ера́рхѡмъ нача̑ла, бжⷭ҇твеннаго нїкола́а, и҆ вели́каго васі́лїа, бг҃осло́ва григо́рїа, златоꙋ́стаго же і҆ѡа́нна, и҆́хже свѧщє́нныѧ хра́мы воздви́глъ є҆сѝ, ꙗ҆́кѡ вои́стиннꙋ во дворы̀ и҆́хъ жела́ѧ всели́тисѧ, и҆̀же во свѣ́тѣ присносꙋ́щныѧ ра́дости, живота̀ вѣ́чнагѡ началопа́стырѧ хрⷭ҇та̀. того̀ съ ни́ми, і҆ера́рше, не преста́й молѧ̀, ᲂу҆мири́ти мі́ръ, и҆ спастѝ дꙋ́шы на́шѧ.</p>
<p><red>Сла́ва, гла́съ ѕ҃:</red></p>
<p><red>П</red>рпⷣбне, бл҃же́нне, а҆рхїере́ю свѧще́нне і҆ѡ́но, кро́тость и҆ <anchor type="page" number="75"/> неѕло́бїе твоѐ ᲂу҆диви́ша самоде́ржцы благочести̑выѧ, и҆ вои́стиннꙋ ѿ дꙋшѝ возлюби́ша тѧ̀: ра́ди бо добродѣ́телей и҆справле́нїѧ ѡ҆брѣ́лъ є҆сѝ бл҃года́ть ѿ бг҃а. тѣ́мже и҆ самоде́ржцы почто́ша тѧ̀, моли́твъ твои́хъ и҆ бл҃гослове́нїѧ тре́бꙋюще, при́снѡ благопослꙋ̑шны быва́хꙋ прпⷣбїю твоемꙋ̀, и҆ лю́ди твоѧ̑ неѕло́бїемъ снабдѣва́юще. но и҆ ны́нѣ лю́демъ твои̑мъ предстоѧ̀ бꙋ́ди, и҆ благопоспѣше́нїе да́рꙋй моли́твами твои́ми, и҆ дꙋша́мъ на́шымъ ве́лїю ми́лость.</p>
<p><red>И҆ ны́нѣ, бг҃оро́диченъ: Т</red>воре́цъ и҆ и҆зба́витель:</p>
<p><red>На благослове́нїи хлѣ́бѡвъ, тропа́рь ст҃а́гѡ, гла́съ д҃:</red></p>
<p><red>И҆</red>справле́нїе вѣ́ры, и҆ ѻ҆́бразъ кро́тости, и҆ ꙗ҆́коже са́дъ посредѣ̀ раѧ̀, прпⷣбными дѣ́лы твои́ми мі́ръ просвѣща́еши, и҆ сегѡ̀ ра́ди къ честнѣ́й ра́цѣ твое́й любо́вїю прикаса́емсѧ, и҆ вѣ́рнѡ вопїе́мъ: предста́ни въ по́мощь воспѣва́ющымъ па́мѧть твою̀ свѣтоно́снꙋю, ѻ҆́ч҃е і҆ѡ́но, и҆ молѝ спасти́сѧ дꙋша́мъ на́шымъ.</p>
<p><red>Два́жды.</red></p>
<p><red>И҆ Б</red>цⷣе дв҃о <red>ра́дꙋйсѧ: є҆ди́ножды:</red></p>
<p><red>На ᲂу҆́трени, на Б</red>г҃ъ гдⷭ҇ь, <red>Тропа́рь ст҃и́телю, два́жды:</red></p>
<p><red>Сла́ва, и҆ ны́нѣ, бг҃оро́диченъ: Є҆́</red>же ѿ вѣ́ка ᲂу҆тае́нное:</p>
<p><red>П</red>о а҃-мъ стїхосло́вїи сѣда́ленъ, гла́съ а҃: Плоды̀ словє́сныѧ приносѧ̀, мꙋ́дре і҆ѡ́но, гдⷭ҇еви, восхвалѧ́ѧ а҆рхїере́и съ прпⷣбными є҆гѡ̀ пѣ́сньми: съ ни́миже въ землѝ живы́хъ ра́дꙋешисѧ, ꙗ҆́кѡ сла́вꙋ и҆́хъ возлюби́лъ є҆сѝ. тѣ́мже съ ни́ми, ѻ҆́ч҃е свѧще́нне, ѡ҆ на́съ, восхвалѧ́ющихъ тѧ̀, не преста́й молѧ̀ цр҃ѧ̀ нбⷭ҇наго, и҆ сп҃са всегѡ̀ мі́ра хрⷭ҇та̀, є҆ди́наго чл҃вѣколю́бца.</p>
<p><red>Два́жды.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>рⷪ҇ро́цы тѧ̀ ꙗ҆́снѡ провозвѣсти́ша, ѻ҆трокови́це, мт҃рь бж҃їю, и҆ а҆пⷭ҇ли бжⷭ҇твеннїи въ мі́рѣ проповѣ́даша, и҆ мы̀ <anchor type="page" number="76"/> вѣ́ровахомъ. тѣ́мже всѝ, благочестномꙋ́дреннѣ почита́юще, воспѣва́емъ тѧ̀, и҆ бцⷣꙋ вои́стиннꙋ при́снѡ и҆менꙋ́емъ.</p>
<p><red>По в҃-мъ стїхосло́вїи сѣда́ленъ, гла́съ и҃:</red></p>
<p><red>Л</red>юбо́вь твоѧ̀ бжⷭ҇твеннаѧ возведе́ тѧ па́стырѧ и҆зрѧ́дна слове́сномꙋ мно́жествꙋ: все́ю бо дꙋше́ю къ бжⷭ҇твеннѣй любвѝ прилѣпи́лсѧ є҆сѝ, и҆ ст҃ы̑мъ честны̑ѧ хра́мы созда́лъ є҆сѝ, и҆ лѣ́потꙋ си̑мъ свѧще́нными і҆кѡ́нами ᲂу҆творѧ́ѧ, бжⷭ҇твенномꙋ прⷣте́чи, и҆ пресвѣ̑тлымъ ᲂу҆чи́телємъ, васі́лїю, григо́рїю и҆ і҆ѡа́ннꙋ, съ мꙋ́дрымъ нїкола́емъ, прпⷣбномꙋ ѻ҆нꙋ́фрїю, и҆ се́ргїю чꙋдотво́рцꙋ, пѣ́сньми же похвалѧ́ѧ чꙋде́снаго варлаа́ма, и҆ са́ввꙋ, є҆ѵѳѵ́мїа же со і҆ѡ́ною митрополі́томъ. тѣ́мже ны́нѣ сликꙋ́еши и҆̀мъ, съ ни́миже, ѻ҆́ч҃е свѧще́нне, молѝ ѡ҆ на́съ, любо́вїю чтꙋ́щихъ честнꙋ́ю па́мѧть твою̀.</p>
<p><red>Два́жды.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Н</red>едви́жимое ᲂу҆твержде́нїе вѣ́ры, и҆ честны́й да́ръ дꙋ́шъ на́шихъ, бцⷣꙋ пѣ́сньми велича́емъ вѣ́рнїи: ра́дꙋйсѧ, ка́мень жи́зни во чре́вѣ твое́мъ вмѣсти́вшаѧ: ра́дꙋйсѧ, конце́й наде́ждо, скорбѧ́щихъ застꙋпле́нїе: ра́дꙋйсѧ, невѣ́сто неневѣ́стнаѧ.</p>
<p><red>По полѷеле́и сѣда́ленъ, гла́съ и҃:</red></p>
<p><red>В</red>озлюби́вшаго за бл҃гоꙋтро́бїе земны̑ѧ, возлюби́лъ є҆сѝ хрⷭ҇та̀, сла́вою спаси́тельною тебѐ просла́вльшаго, добродѣ́тельми свѧще́нными сїѧ́юща, ꙗ҆́кѡ бг҃ови ᲂу҆гожда́юща. тѣ́мже и҆ всѣ̑мъ ра̑тнымъ ми́ръ возвѣща́юща, де́мѡнскаѧ стремлє́нїѧ возража́юща, і҆ера́рше і҆ѡ́но блаже́нне. є҆мꙋ́же не преста́й молѧ́сѧ, согрѣше́нїй проще́нїе дарова́ти чтꙋ́щымъ любо́вїю свѧтꙋ́ю па́мѧть твою̀.</p>
<p><red>Два́жды.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>В</red>ъ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нїй мои́хъ: и҆ ꙗ҆́кѡ къ те́пломꙋ защище́нїю и҆ <anchor type="page" number="77"/> покро́вꙋ твоемꙋ̀, чⷭ҇таѧ, ко приста́нищꙋ притека́ѧ твоеѧ̀ бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ безъ сѣ́мене, моли́сѧ прилѣ́жнѡ ѡ҆ всѣ́хъ рабѣ́хъ свои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нїй ѡ҆ставле́нїе дарова́ти, воспѣва́ющымъ досто́йнѡ сла́вꙋ твою̀.</p>
<p><red>Степє́нна, а҃-й а҆нтїфѡ́нъ д҃-гѡ гла́са.</red></p>
<p><red>П</red>рокі́менъ, гла́съ д҃. Честна̀ предъ гдⷭ҇емъ сме́рть прпⷣбныхъ є҆гѡ̀. Всѧ́кое дыха́нїе: Є҆ѵⷢ҇лїе і҆ѡа́нна, зача́ло л҃є ѿ полꙋ̀: Речѐ гдⷭ҇ь ко прише́дшымъ къ немꙋ̀ і҆ꙋде́ѡмъ: не входѧ́й две́рьми:</p>
<p><red>По н҃-мъ ѱалмѣ̀ стїхи́ра, гла́съ ѕ҃:</red></p>
<p><red>П</red>о и҆́мени твоемꙋ̀ и҆ житїѐ, преблаже́нне. по гдⷭ҇ни бо за́повѣди, цѣ́лость голꙋби́цы вои́стиннꙋ стѧжа́лъ є҆сѝ: съ кро́тостїю бо неѕло́бїемъ ᲂу҆добри́сѧ прекра́снаѧ дꙋша̀ твоѧ̀, ю҆́же, ꙗ҆́кѡ любе́знꙋ невѣ́стꙋ и҆ нескве́рнꙋ, предста́вити потща́лсѧ є҆сѝ пречⷭ҇томꙋ є҆ди́номꙋ и҆ безсме́ртномꙋ женихꙋ̀ хрⷭ҇тꙋ̀. того̀ молѝ, і҆ера́рше, при́снѡ, ми́ръ мі́рови дарова́ти, и҆ дꙋша́мъ на́шымъ ве́лїю ми́лость.</p>
<p><red>Канѡ́нъ бцⷣы со і҆рмосо́мъ на ѕ҃, д҃-гѡ гла́са: и҆ ст҃а́гѡ канѡ́нъ на и҃.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>Т</red>рїста́ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ тѷмпа́нѣ, во ᲂу҆мерщвле́нїи тѣлесѐ побѣ́дное воспою̀ пѣ́нїе.</p>
<p><red>И҆</red>збра́ тѧ бл҃года́ть, ѻ҆́ч҃е, ѿ ᲂу҆тро́бы ма́тере твоеѧ̀, поста́вити тѧ̀ прⷪ҇ро́ка лю́демъ свои̑мъ, хода́тайствовати ко гдⷭ҇ꙋ ѡ҆ спасе́нїи мі́ра, и҆ ѡ҆ставле́нїи невѣ́ждествъ и҆́хъ, блаже́нне.</p>
<p><red>Р</red>ꙋко́ю вели́кагѡ а҆рхїере́а і҆ѡ́ны, со и҆́же ѡ҆ не́мъ собо́ра свѧще́нныхъ мꙋже́й сꙋдо́мъ, прїе́млеши пома́занїе а҆рхїере́йства, дх҃омъ воздвиза́емь, і҆ѡ́но, и҆ па́стырь вели́комꙋ гра́дꙋ, свѧще́нне, полага́емь. <anchor type="page" number="78"/></p>
<p><red>Б</red>лаже́ннагѡ мїхаи́ла сбы́стсѧ на тебѣ̀ прорече́нїе, невнѣ́шнюю бо на тебѣ̀ нищетꙋ̀ зрѧ́ще, но внꙋ́треннее преспѣ́ѧнїе дꙋшѝ твоеѧ̀, дꙋхо́вными ѻ҆чесы̀ смотрѧ́ѧ, а҆́ще и҆ є҆щѐ ѻ҆́трочищꙋ тѝ сꙋ́щꙋ, блаже́нне.</p>
<p><red>Бг҃оро́диченъ:</red></p>
<p><red>П</red>ресвѣ́тлаѧ свѣщѐ сл҃нца сла́вы, дꙋшѝ моеѧ̀ ѻ҆́гнь ᲂу҆гаше́нный при́снѡ ᲂу҆ны́нїемъ, возжзѝ, бжⷭ҇твенныхъ дѣ́лъ є҆ле́емъ, пречⷭ҇таѧ, напаѧ́ющи, да вѣ́рою и҆ любо́вїю при́снѡ тѧ̀ сла́влю, бг҃ороди́тельнице.</p>
<p><red>Катава́сїа: Ѿве́рзꙋ ᲂу҆ста̀ моѧ̑:</red></p>
<p><red>Пѣ́снь г҃. І҆рмо́съ:</red></p>
<p><red>С</red>ъ высоты̀ снизше́лъ є҆сѝ во́лею на зе́млю, превы́шше всѧ́кагѡ нача́ла, и҆ смире́нное возне́слъ є҆сѝ и҆зъ а҆́да преиспо́днѧгѡ є҆стество̀ человѣ́ческое: нѣ́сть бо свѧ́тъ, па́че тебє̀, чл҃вѣколю́бче.</p>
<p><red>Ѿ</red> ю҆́ности твоеѧ̀, бжⷭ҇твенное просвѣще́нїе, і҆ѡ́но, на тебѣ̀ сїѧ́ше, ꙗ҆́коже прпⷣбный прови́дѣ, и҆́же мі́рꙋ ю҆ро́дъ, бг҃ꙋ же премꙋ́дръ: ꙗ҆́кѡ бг҃ꙋ и҆збра́нъ є҆сѝ, и҆зъ чре́ва ма́тере твоеѧ̀, свѧще́нне.</p>
<p><red>М</red>і́ръ ᲂу҆мири́сѧ моли́твами твои́ми, і҆ера́рше, во твое́мъ є҆пі́скопствѣ: но ꙗ҆́кѡ тогда̀, и҆ ны́нѣ бж҃їе чл҃вѣколю́бїе ᲂу҆молѝ прилѣ́жнѡ, въ ми́рѣ ᲂу҆тверди́тисѧ мі́рꙋ, і҆ѡ́но.</p>
<p><red>П</red>лоды̀ гдⷭ҇ꙋ нача́токъ дѣ́лъ твои́хъ прине́слъ є҆сѝ, плоды́ же землѝ моли́твами твои́ми ᲂу҆мно́жилъ є҆сѝ. и҆ ны́нѣ молѝ, бл҃же́нне, землѝ на́шей плодоно́сїе при́снѡ подава́ти, ꙗ҆́кѡ благопослꙋ́шна тѧ̀ и҆мѣ́емъ.</p>
<p><red>Бг҃оро́диченъ:</red></p>
<p><red>Є҆́</red>ѵинꙋ дре́внюю клѧ́твꙋ, хрⷭ҇та̀ ро́ждши, мт҃и чⷭ҇таѧ, пресвѣ́тлѡ разрѣши́ла є҆сѝ, и҆́же всѣ́хъ вѣнчава́ющаго бл҃гослове́ньми: нѣ́сть бо, пречⷭ҇таѧ, па́че тебє̀ и҆ны́ѧ помо́щницы.</p>
<p><red>Сѣда́ленъ, гла́съ д҃:</red></p>
<p><red>Д</red>обродѣ́тельми свѣтѧ́сѧ, ѻ҆́ч҃е, па́ствити хрⷭ҇то́вы ѻ҆́вцы <anchor type="page" number="79"/> поставлѧ́емь, и҆ прпⷣбнагѡ се́ргїа красе́нъ хра́мъ внꙋ́трь є҆пі́скопїи воздви́глъ є҆сѝ. ꙗ҆́кѡ дꙋше́ю любѧ̀ того̀, по́двиги є҆гѡ̀ почита́ѧ, и҆ смоли́твенника себѣ̀ ѡ҆ ста́дѣ твое́мъ ко гдⷭ҇ꙋ полага́ѧ, ны́нѣ сра́дꙋешисѧ є҆мꙋ̀, ѻ҆́ч҃е свѧще́нне, молѝ спасти́сѧ дꙋша́мъ на́шымъ.</p>
<p><red>Два́жды.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ жи́зни нетлѣ́нїѧ. тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.</p>
<p><red>Пѣ́снь д҃. І҆рмо́съ:</red></p>
<p><red>Л</red>юбвѐ ра́ди, ще́дре, твоегѡ̀ ѻ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нїе.</p>
<p><red>Б</red>жⷭ҇твеннагѡ прⷣте́чи, вели́кагѡ і҆ѡа́нна хра́мъ свѧще́нный воздви́глъ є҆сѝ, ꙗ҆́кѡ вѣ́ренъ, дꙋ́шꙋ томꙋ̀ и҆ тѣ́ло въ снабдѣ́нїе возлага́ѧ, ѻ҆́ч҃е свѧще́нне.</p>
<p><red>Ꙗ҆́</red>кѡ рачи́тель и҆ подража́тель те́плъ крⷭ҇ти́телю гдⷭ҇ню показа́лсѧ є҆сѝ. тѣ́мже въ хра́мѣ є҆гѡ̀, є҆го́же томꙋ̀ созда́лъ є҆сѝ, тѣ́ло твоѐ полага́еши, и҆ во дворы̀ є҆гѡ̀ прїѧ́тисѧ жела́ѧ.</p>
<p><red>В</red>озлюби́лъ є҆сѝ, а҆рхїере́ю, свѧще́нныхъ мꙋже́й пѣ́сньми восхвалѧ́ти свѧщє́нныѧ и҆́хъ па̑мѧти, ꙗ҆́кѡ рачи́тель добро́ты и҆́хъ, и҆ подража́тель дѣѧ́нїй бг҃олюбе́зныхъ.</p>
<p><red>Бг҃оро́диченъ:</red></p>
<p><red>И҆</red>мѣ́ѧ тѧ̀ помо́щницꙋ, когѡ̀ ᲂу҆бою́сѧ когда̀, и҆лѝ ᲂу҆страшꙋ́сѧ; кто́же хотѧ̀ скѡ́рбнаѧ навестѝ рабꙋ̀ твоемꙋ̀, и҆ не ᲂу҆страши́тсѧ тебє̀, пречⷭ҇таѧ, и҆ не паде́тъ подъ но́зѣ;</p>
<p><red>Пѣ́снь є҃. І҆рмо́съ:</red></p>
<p><red>Н</red>ечести́вїи не ᲂу҆́зрѧтъ сла́вы твоеѧ̀, хрⷭ҇тѐ, но мы̀ тѧ̀, <anchor type="page" number="80"/> є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀, ѿ но́щи ᲂу҆́тренююще, воспѣва́емъ тѧ̀, чл҃вѣколю́бче.</p>
<p><red>П</red>риноси́мое ꙗ҆́кѡ че́стно возложе́нїе бг҃ꙋ и҆ ѡ҆свѧще́нно, первопресто́льникомъ рѡссі́йскимъ і҆ѡ́ною, твоѐ свѧще́нное па́стырства возведе́нїе, ꙗ҆́кѡ пасꙋ́щꙋ тѝ гдⷭ҇ни лю́ди, і҆ѡ́но ст҃и́телю, преподо́бїемъ и҆ кро́тостїю.</p>
<p><red>А҆́</red>ще и҆ на преставле́нїе митрополі́томъ і҆ѡ́ною зово́мъ самѣ́мъ погребстѝ є҆го̀, ѿре́клсѧ є҆сѝ ста́рости ра́ти прїитѝ, і҆ѡ́но свѧще́нне: ѻ҆ба́че ѡ҆бѣща́лсѧ є҆сѝ є҆мꙋ̀, ви́дѣти того̀ по свое́мъ преставле́нїи во свѣ́тѣ хрⷭ҇то́вѣ.</p>
<p><red>П</red>ѣ́сньми поче́лъ є҆сѝ па́мѧть і҆ера́рха і҆ѡ́ны митрополі́та, и҆ хвала́ми, ꙗ҆́кѡ досто́йнѡ, ᲂу҆блажи́лъ є҆сѝ того̀: са́мъ ны́нѣ, і҆ера́рше і҆ѡ́но, прича́ствꙋеши похвала́мъ є҆гѡ̀, и҆ по сотворе́нїю твоемꙋ̀ къ бли́жнемꙋ воспрїе́млеши.</p>
<p><red>Бг҃оро́диченъ:</red></p>
<p><red>Н</red>изложѝ, влⷣчце, врагѡ́въ мои́хъ шата́нїе, пренепоро́чнаѧ: тѧ́ бо и҆́мамъ и҆ преста́тельницꙋ, и҆ наде́ждꙋ, и҆ по́мощь крѣ́пкꙋю. ты́ мѧ соблюдѝ, чⷭ҇таѧ, навѣ́та вра́жїѧ, и҆збавлѧ́ющи ла́ѧнїѧ тѣ́хъ.</p>
<p><red>Пѣ́снь ѕ҃. І҆рмо́съ:</red></p>
<p><red>П</red>ꙋчи́ною жите́йскою дѣѧ́ньми мои́ми снидо́хъ во а҆́дъ. но ꙗ҆́кѡ ѿ ки́та і҆ѡ́на, та́кѡ вопїю̀: и҆зъ глꙋбины̀ ѕѡ́лъ возведѝ, молю́сѧ, сн҃е бж҃їй и҆ сло́ве.</p>
<p><red>П</red>рильпѐ любо́вїю дꙋша̀ твоѧ̀ къ гдⷭ҇ню крⷭ҇ти́телю, ст҃и́телю бг҃облаже́нне: тѣ́мже тѣ́ло твоѐ честно́е, въ честнѣ́мъ хра́мѣ є҆гѡ̀ нетлѣ́нно, во мнѡ́га лѣ̑та соблюде́но ꙗ҆ви́сѧ.</p>
<p><red>К</red>расота̀ говѣ́нїѧ твоегѡ̀, є҆́же ко гдⷭ҇ꙋ, привлечѐ благода́ть благолѣ́пїю дꙋшѝ твоеѧ̀, свѧще́нне, и҆ возведе́ тѧ вели́комꙋ новꙋ́градꙋ ѻ҆тца̀ и҆ первопресто́льника, гдⷭ҇нѧ свѧще́нства прпⷣбна показа̀.</p>
<p><red>П</red>росла́ви тѧ̀ гдⷭ҇и, і҆ѡ́но, тѣ́ло твоѐ соблюдѐ во <anchor type="page" number="81"/> мнѡ́га лѣ̑та нетлѣ́нно, ꙗ҆влѧ́ѧ тѧ̀ ѻ҆́бщника ра̑бъ свои́хъ, и҆́хже подража́тель въ житїѝ бы́лъ є҆сѝ: си̑мъ и҆ по сме́рти досто́йнѡ соꙋблажа́ешисѧ, бл҃же́нне.</p>
<p><red>Бг҃оро́диченъ:</red></p>
<p><red>В</red>сест҃а́ѧ дв҃о, предста́тельнице и҆ покро́ве всѣ́хъ вѣ́рныхъ, предста́ни, и҆ и҆зба́ви ны̀ вра̑гъ на́шихъ нападе́нїѧ, и҆ ѿ всѧ́кїѧ ско́рби, и҆ стра́шнагѡ сꙋда̀ и҆спыта́нїѧ, да вѣ́рою при́снѡ пою́ тѧ.</p>
<p><red>Конда́къ, гла́съ д҃:</red></p>
<p><red>С</red>вы́ше прїѧ́лъ є҆сѝ бжⷭ҇твеннꙋю благода́ть, хода́тайствовати бг҃ꙋ и҆ человѣ́кѡмъ, ꙗ҆́кѡ а҆рхїере́й возноше́нїе возносѧ̀, и҆ ми́ръ лю́демъ твои̑мъ сносѧ̀, и҆ ѻ҆би́лїе плодѡ́въ, і҆ѡ́но бл҃же́нне: ты́ бо є҆сѝ вели́кагѡ нова́града похвала̀, и҆ сꙋ́щихъ ѡ҆ не́мъ ра́дость.</p>
<p><red>І҆́косъ:</red></p>
<p><red>П</red>охва́лимъ досто́йнѡ ны́нѣ і҆ера́рха, ꙗ҆́кѡ ѿ чре́ва ма́тере своеѧ̀ и҆збра́нъ бг҃ꙋ во ѡ҆свѧще́нїе, и҆ ѻ҆́трочищь є҆щѐ сы́й, пронарече́нъ во а҆рхїере́йство гра́дꙋ своемꙋ̀ ѿ бг҃а. тѣ́мже не ѿ человѣ̑къ произведе́нъ а҆рхїере́й, но свы́ше пронарече́нъ, и҆ дх҃омъ пома́занъ, свѧщеннодѣ́йствꙋѧ бг҃опрїѧ́тнѡ, и҆ ᲂу҆мире́нїе и҆ тишинꙋ̀ моли́твами свои́ми да́рꙋетъ, и҆ ѻ҆би́лїе плодѡ́въ. то́й бо вели́кагѡ нова́града сла́ва, и҆ всѣ́хъ и҆̀же ѡ҆ не́мъ ра́дость.</p>
<p><red>Пѣ́снь з҃. І҆рмо́съ:</red></p>
<p><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>З</red>и́ждеши бжⷭ҇твенномꙋ и҆́мени, бога́тною рꙋко́ю въ пꙋсты́нѧхъ ᲂу҆да́ленѡ, і҆ѡ́но, свѧщє́нныѧ хра́мы, вели́кихъ бг҃оꙋгѡ́дникъ бжⷭ҇твенныхъ а҆рхїерє́й съ преподо́бными.</p>
<p><red>Н</red>о́вꙋ ѻ҆би́тель составлѧ́еши вели́кихъ трїе́хъ і҆ера̑рхъ, и҆ мона́шестѣй чертѣ̀, благоꙋти́шно приста́нище, ѻ҆́ч҃е, мѣ́стнымъ же ᲂу҆дале́нїемъ ѡ҆брꙋча́ѧ и҆̀мъ безмо́лвїе. <anchor type="page" number="82"/></p>
<p><red>В</red>їногра́дъ насажда́ѧ бг҃ꙋ ѡ҆гра́дꙋ свѧще́ннꙋю, вїно̀ и҆зносѧ́щꙋю веселѧ́щее, въ свѧще́нныхъ хра́мѣхъ бжⷭ҇твенное пѣ́нїе, и҆́же въ трⷪ҇цѣ є҆ди́номꙋ хвали́мꙋ, и҆ благослови́мꙋ бг҃ꙋ ѻ҆тє́цъ на́шихъ.</p>
<p><red>Бг҃оро́диченъ:</red></p>
<p><red>Є҆</red>ди́нꙋ всест҃ꙋ́ю, є҆ди́номꙋ бг҃ꙋ вселе́нїе є҆ди́но пречи́сто, ѿ і҆ѡакі́ма и҆ а҆́нны ражда́емꙋ, свѧще́ннымъ хра́момъ почита́ѧ, ꙗ҆́кѡ въ не́мъ воспѣва́ти всепѣ́тое дв҃ы ржⷭ҇тво̀.</p>
<p><red>Пѣ́снь и҃. І҆рмо́съ:</red></p>
<p><red>Ѻ҆́</red>троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ᲂу҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.</p>
<p><red>К</red>ро́ткое и҆ молчали́вое нра́ва твоегѡ̀ воспрїе́мъ гдⷭ҇ь, бл҃же́нне, поста́ви тѧ̀ па́стырѧ лю́демъ свои̑мъ, на кого́ бо при́зритъ; но на кро́ткаго и҆ молча́щаго, трепе́щꙋщаго слове́съ є҆гѡ̀.</p>
<p><red>Оу҆</red>ста̀ вдѡ́въ благослови́ша тѧ̀, застꙋпле́нїѧ ѿ тебє̀ сподо́бльшесѧ, і҆ера́рше бл҃же́нне, благоꙋгожда́ющагѡ бг҃ꙋ, по непоро́чномꙋ і҆́ѡвꙋ, и҆ ѡ҆би̑димыѧ ѿ наси́лїѧ и҆з̾има́ющагѡ.</p>
<p><red>Л</red>ю́дїе твоѝ, свѧщеннонача́льниче прпⷣбне, сѣ́товахꙋ сиротства̀ своегѡ̀ въ твое́мъ къ бг҃ꙋ ѿше́ствїи, до́брагѡ па́стырѧ своегѡ̀: ны́нѣ же свѧще́нною па́мѧтїю твое́ю возра́довашасѧ всѧ́чєскаѧ.</p>
<p><red>Бг҃оро́диченъ:</red></p>
<p><red>Н</red>а тѧ̀ всю̀ наде́ждꙋ спасе́нїѧ моегѡ̀ возложи́хъ, бг҃ома́ти неискꙋсобра́чнаѧ, и҆ тѧ̀ призыва́ю при́снѡ на по́мощь: спаси́ мѧ ѿ напа́стей и҆ печа́ли врага̀, разрѣшѝ плени́цꙋ ѕѡ́лъ мои́хъ, и҆ сꙋда́ мѧ и҆схитѝ.</p>
<p><red>Пѣ́снь ѳ҃. І҆рмо́съ:</red></p>
<p><red>С</red>отворѝ держа́вꙋ мы́шцею свое́ю, низложи́ бо си̑льныѧ со престѡ́лъ, и҆ вознесѐ смирє́нныѧ бг҃ъ і҆и҃левъ: въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра. <anchor type="page" number="83"/></p>
<p><red>Б</red>л҃же́ннагѡ є҆ѵѳѵ́мїа престо́лъ наслѣ́довалъ є҆сѝ, свѧще́нне і҆ѡ́но, ꙗ҆́кѡ подража́тель добродѣ́телей є҆гѡ̀ бы́лъ є҆сѝ, и҆ пѣ́сньми сегѡ̀ ᲂу҆блажи́въ па́мѧть и҆зрѧ́днѡ, са́мъ ны́нѣ ѡ҆бществꙋ́ешисѧ хвала́мъ є҆гѡ̀, ꙗ҆́кѡ соводворѧ́ешисѧ є҆мꙋ̀ во свѣ́тѣ незаходи́мѣмъ.</p>
<p><red>В</red>ъ зе́млю кро́ткихъ со а҆рхїерє́и досто́йнѡ всели́лсѧ є҆сѝ, і҆ера́рше і҆ѡ́но, кро́ткагѡ ᲂу҆ч҃телѧ ᲂу҆ч҃ничѐ. томꙋ̀ предста́ни ѡ҆ на́съ пою́щихъ па́мѧть твою̀, и҆ и҆спросѝ на́мъ собла́знѡвъ ѡ҆ставле́нїе, и҆ шꙋ́їѧ ча́сти въ де́нь сꙋда̀ и҆збавле́нїе, и҆ лю́тыѧ гее́нны, бл҃же́нне.</p>
<p><red>Н</red>е и҆знемо́жетъ всѧ́къ глаго́лъ, и҆́же ѿ бг҃а, ᲂу҆бо́га тѧ̀ и҆ сиротꙋ̀ ѻ҆ц҃ъ сирѡ́тъ прїе́млетъ бг҃ъ, и҆́же на престо́лѣ со кнѧ̑зи посади́ тѧ, лю́демъ свои̑мъ, ꙗ҆́кѡ досто́йна па́стырѧ производѧ̀, ѻ҆тца̀ сирота́мъ, и҆ застꙋ́пника вдова́мъ те́пла положи́ тѧ, і҆ѡ́но бл҃же́нне.</p>
<p><red>Бг҃оро́диченъ:</red></p>
<p><red>П</red>росвѣтѝ, чⷭ҇таѧ, любо́вїю чтꙋ́щихъ тѧ̀ и҆ велича́ющихъ, разрѣшѝ стра̑сти на́шѧ. тѣ́мъ, дв҃о, ᲂу҆ста́ви бꙋ́рю, лꙋка́вагѡ собла́зны ѿ среды̀ ѿженѝ, ва́рвары покорѝ правѡсла́внымъ лю́демъ моли́твами твои́ми.</p>
<p><red>Свѣти́ленъ:</red></p>
<p><red>Т</red>рисл҃нечнагѡ свѣ́та сла́вы сїѧ́нїемъ, трїе́хъ ᲂу҆чи́телей свѣ́томъ ѡ҆зари́всѧ, всѧ̑ просвѣща́еши, просїѧ́въ дѣ́тельми и҆ бл҃года́тїю, прпⷣбне свѧщеннонача́льниче.</p>
<p><red>Два́жды.</red></p>
<p><red>Бг҃оро́диченъ:</red></p>
<p><red>С</red>ла́дость а҆́гг҃лѡвъ, скорбѧ́щихъ ра́досте, хрⷭ҇тїа́нъ предста́тельнице, дв҃о, мт҃и гдⷭ҇нѧ, застꙋпи́вши ны̀, спасѝ ѿ вѣ́чнагѡ мꙋче́нїѧ.</p>
<p><red>На хвали́техъ стїхи̑ры, на д҃, гла́съ ѕ҃. Подо́бенъ: В</red>сѐ ѿло́жше:</p>
<p><red>Ꙗ҆́</red>кѡ ѕвѣзда̀ возсїѧ́лъ є҆сѝ ꙳ на тве́рди цр҃ко́внѣй, ꙳ ѡ҆зарѧ́ѧ мі́ръ и҆справле́нїемъ ꙳ сло́ва и҆́стиннагѡ, ꙳ премꙋ́дре <anchor type="page" number="84"/> і҆ѡ́но, ꙳ вдѡвы̀ и҆ сирѡты̀ снабдѣва́ѧ ѻ҆те́чески, ꙳ и҆ ни́щыѧ ми́лꙋѧ, ꙳ ѡ҆би̑димыѧ и҆з̾има́ѧ, ꙳ вражды̑ ᲂу҆толѧ́ѧ, ꙳ ми́ръ ᲂу҆твержда́ѧ, ꙳ хрⷭ҇то́выхъ за́повѣдей дѣ́лателю, ꙳ ѻ҆́ч҃е всесвѧще́нне, ꙳ просѝ ми́ра мі́рꙋ, мо́лимъ тѧ̀, ꙳ и҆ спасе́нїѧ дꙋша́мъ на́шымъ.</p>
<p><red>Два́жды.</red></p>
<p><red>Д</red>осто́йнѡ на тѧ̀ а҆рхїере́йства ꙳ нарече́нїе прїи́де, прпⷣбне ѻ҆́ч҃е, ꙳ ѻ҆троча́ти и҆ є҆щѐ тебѣ̀ сꙋ́щꙋ: ꙳ дѣѧ̑нїѧ бо въ тебѣ̀ благоꙋгѡ́днаѧ совоспита́єма, ꙳ кро́тость съ неѕло́бїемъ. ꙳ тѣ́мъ во дворы̀ гдⷭ҇ни вселѧ́ешисѧ, ꙳ ꙗ҆́кѡ тако́въ подоба́ше а҆рхїере́й бы́ти прпⷣбенъ: ꙳ но ꙗ҆́кѡ и҆́маши дерзнове́нїе, ꙳ молѝ, мо́лимъ тѧ̀, ꙳ ᲂу҆мири́ти мі́ръ, ꙳ и҆ спастѝ дꙋ́шы на́шѧ.</p>
<p><red>П</red>рпⷣбне а҆рхїере́ю, ꙳ и҆зво́лилъ є҆сѝ примета́ти себѐ въ домꙋ̀ бж҃їи па́че, ꙳ не́же жи́ти въ се́лѣхъ мі́ра, по́стническими пра́вилы и҆спытова́шесѧ, ꙳ послѣ́дꙋѧ знаменоно́сцємъ вели̑кимъ, ꙳ варлаа́мꙋ и҆ се́ргїю. ꙳ тѣ́мже и҆ гдⷭ҇и и҆зведе́ тѧ ꙳ па́стырѧ лю́демъ свои̑мъ, ꙳ и҆ ꙗ҆́кѡ вѣ́рнꙋ рабꙋ̀ ꙳ стро́ити дꙋ́шы си́хъ порꙋчѝ, ꙳ за ни́хже и҆ молѝ ꙳ поми́ловати ѧ҆̀ и҆ спастѝ.</p>
<p><red>Сла́ва, гла́съ д҃. Самогла́сенъ:</red></p>
<p><red>П</red>рїиди́те, лю́дїе, и҆̀же вели́кагѡ нова́града порожде́нїе, всѧ́къ ро́дъ и҆ во́зрастъ, и҆ пѣ́сньми почти́мъ до́браго па́стырѧ, ꙗ҆́кѡ тогѡ̀ предстоѧ́нїемъ ко хрⷭ҇тꙋ̀, дарова́шасѧ блага̑ѧ всѧ̑ гра́дꙋ на́шемꙋ ѿ бг҃а, и҆ всѣ̑мъ предѣ́лѡмъ є҆гѡ̀: и҆́бо благослови́шасѧ бл҃гостїю вѣнцы̀ лѣ́тъ є҆пі́скопства є҆гѡ̀. гдⷭ҇ь дадѐ бл҃гость є҆гѡ̀ ра́ди, и҆ землѧ̀ на́ша подава́ше плоды̀ своѧ̑, насы́тисѧ всѧ́ка дꙋша̀ бл҃говоле́нїѧ тогда̀, ᲂу҆мири́шасѧ всѝ ꙗ҆зы́цы проти́внїи, и҆ приклони́шасѧ стра́нъ хрⷭ҇толю́бцы, влады́ки держа́внїи, ми́лостивными ѻ҆чесы̀ смотрѧ́ще, ти́хое промышле́нїе подава́хꙋ, ра́дость и҆ ми́ръ всѧ́чєскаѧ прїима́хꙋ. но, ѽ бл҃же́нне і҆ѡ́но! и҆ ны́нѣ такова̑ѧ да́рꙋй лю́демъ твои̑мъ, да честнꙋ́ю па́мѧть твою̀ при́снѡ чтꙋ́ще ᲂу҆блажа́емъ. <anchor type="page" number="85"/></p>
<p><red>И҆ ны́нѣ, бг҃оро́диченъ. Славосло́вїе вели́кое. И҆ ѿпꙋ́стъ.</red></p>
<p><red>На лїтꙋргі́и: Бл҃жє́нна ѿ канѡ́на, пѣ́снь г҃-ѧ и҆ ѕ҃-ѧ. Прокі́менъ ст҃а́гѡ: Оу҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ. <red>Сті́хъ: Оу҆</red>слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй. <red>А҆пⷭ҇лъ ко є҆вре́ємъ, зача́ло ти҃і. А҆ллилꙋ́їа, гла́съ в҃: Оу҆</red>ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. <red>Сті́хъ: З</red>ако́нъ бг҃а є҆гѡ̀ въ се́рдцѣ є҆гѡ̀. <red>Є҆ѵⷢ҇лїе і҆ѡа́нна, зача́ло л҃ѕ. Прича́стенъ: В</red>ъ па́мѧть вѣ́чнꙋю:</p>
<footer/>
</document>
