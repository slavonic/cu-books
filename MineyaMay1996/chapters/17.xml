<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="257"/>
<p><red>Мѣ́сѧца тогѡ́же въ з҃і-й де́нь.</red></p>
<p><red>Ст҃а́гѡ а҆пⷭ҇ла а҆ндроні́ка, и҆ и҆̀же съ ни́мъ.</red></p>
<p><red>Стїхи̑ры ст҃ы́хъ гла́съ и҃. Подо́бенъ: Ѽ</red> пресла́внагѡ чꙋдесѐ!</p>
<p><red>С</red>ло́вомъ безслове́снꙋю ꙳ ᲂу҆ста́вилъ є҆сѝ безбо́жїѧ тлю̀, ꙳ ꙗ҆́кѡ сло́ва послꙋ́шникъ, ꙳ и҆ сла́венъ слꙋжи́тель, ꙳ и҆ свѣти́льникъ пресвѣ́телъ ꙳ вселе́нныѧ, бг҃облаже́нне. ꙳ тѣ́мже тѧ̀ словесы̀ бжⷭ҇твенными сла́вимъ, ꙳ и҆ свѧтꙋ́ю твою̀ па́мѧть пра́зднꙋемъ ра́достнѡ, ꙳ хвалꙋ̀ приносѧ́ще вседержи́телю.</p>
<p><red>П</red>а́ѵелъ бжⷭ҇твенный а҆пⷭ҇лъ, ꙳ бжⷭ҇твенными похвала́ми ꙳ ва́съ восхвалѧ́ѧ свѣ́тлѡ, ꙳ вѣ̑рнымъ представлѧ́етъ ва́шꙋ до́блесть: ꙳ пре́жде сегѡ̀ глаго́лѧ, ꙳ показа́ти ва́съ бж҃їѧ сло́ва ᲂу҆ч҃никѝ всемꙋ́дрїи, ꙳ и҆ срѡ́дницы є҆гѡ̀, і҆ꙋні́а сла́внаѧ, ꙳ ꙗ҆́кѡ вои́стиннꙋ, ꙳ и҆ блаже́нный а҆ндроні́че, ꙳ бж҃їи ᲂу҆гѡ́дницы.</p>
<p><red>В</red>сю̀ свѧще́ннымъ проповѣ́данїемъ ꙳ просвѣти́вше зе́млю, ꙳ мглꙋ̀ ѿгна́сте сꙋ́етства, ꙳ и҆ къ свѣ́тꙋ наста́висте. бг҃оразꙋ́мїѧ, ꙳ сꙋ́щыѧ во тмѣ̀ дре́вле безбо́жїѧ, ꙳ бжⷭ҇твеннїи <anchor type="page" number="258"/> а҆пⷭ҇ли, ꙳ наста̑вницы спасе́нїѧ, ꙳ и҆ моли́твєнницы всѣ́хъ ꙳ вѣ́рнѡ ва́съ почита́ющихъ всегда̀.</p>
<p><red>Сла́ва, и҆ ны́нѣ, пра́здника. Тропа́рь, гла́съ г҃:</red></p>
<p><red>А҆</red>пⷭ҇ли ст҃і́и, моли́те ми́лостиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p><red>Канѡ́нъ, творе́нїе і҆ѡ́сифово, є҆гѡ́же краегране́сїе:</red></p>
<p><red>Х</red>валꙋ̀ приношꙋ̀ мꙋ́дромꙋ а҆ндроні́кꙋ.</p>
<p><red>Гла́съ и҃. Пѣ́снь а҃. І҆рмо́съ:</red><footnote lang="cu"><disp lang="ru">Исправлена опечатка оригинала:</disp> <disp lang="cu">І҆рмо́съ то́йже.</disp> <disp lang="ru">Прим. orthlib</disp></footnote></p>
<p><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</p>
<p><red>Х</red>валꙋ̀ бг҃ꙋ прино́ситъ, въ пресвѧтѣ́й, блаже́нне, па́мѧти твое́й, честна́ѧ це́рковь, по́двиги твоѧ̑ вѣ́рою сла́вѧщи.</p>
<p><red>Н</red>апра́вилъ є҆сѝ ᲂу҆ма̀ твоегѡ̀ всѧ̑ движє́нїѧ, свѧще́нне, къ бж҃їимъ хотѣ́нїємъ, и҆сполне́нїю ра́дꙋѧсѧ, а҆ндроні́че.</p>
<p><red>Н</red>едꙋ́ги ѡ҆чища́ти, дꙋ́хи ѿгонѧ́ти лꙋка̑выѧ, ѿ бг҃а бжⷭ҇твеннꙋю бл҃года́ть прїѧ́лъ є҆сѝ, бг҃омꙋ́дре а҆ндроні́че.</p>
<p><red>Бг҃оро́диченъ:</red></p>
<p><red>Ѡ҆</red>дожди́ ми, дв҃о, всѣ́хъ согрѣше́нїй и҆збавле́нїе, и҆ и҆справле́нїе житїѧ̀, твои́мъ хода́тайствомъ и҆ бл҃года́тїю.</p>
<p><red>Пѣ́снь г҃. І҆рмо́съ:</red></p>
<p><red>Н</red>ѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебє̀, гдⷭ҇и.</p>
<p><red>Оу҆</red>мертви́въ ᲂу҆́ды твоѧ̑ пѡ́двиги, жи́знь сподо́билсѧ є҆сѝ живꙋ́щихъ зрѣ́ти, на землѝ пло́ть носѧ́ща хрⷭ҇та̀ бг҃а на́шего, а҆ндроні́че а҆пⷭ҇ле.</p>
<p><red>Ѻ҆</red>гнедохнове́ненъ бы́лъ є҆сѝ, бжⷭ҇твеннагѡ дх҃а, чи́стою мы́слїю твое́ю теплотꙋ̀, а҆пⷭ҇ле, ѡ҆бносѧ̀, и҆ попалѧ́ѧ пре́лести те́рнїе, а҆ндроні́че всехва́льне.</p>
<p><red>Г</red>лагѡ́лъ твои́хъ вѣща́нїе, и҆ си́ла чꙋде́съ ѡ҆бтечѐ мі́ра <anchor type="page" number="259"/> концы̀, ᲂу҆ченичѐ гдⷭ҇ень, бжⷭ҇твенныѧ дх҃а бл҃года́ти вѣ̑рныѧ наꙋча́ющи.</p>
<p><red>Бг҃оро́диченъ:</red></p>
<p><red>Н</red>ѣ́сть пречи́сты, па́че тебє̀, влⷣчце, и҆ нѣ́сть непоро́чны ра́звѣ тебє̀, всенепоро́чнаѧ, бг҃а бо всѣ́хъ вмѣсти́лище простра́нное є҆ди́на была̀ є҆сѝ.</p>
<p><red>Конда́къ, гла́съ в҃. Подо́бенъ:</red> <red>В</red>ы́шнихъ и҆щѧ̀:</p>
<p><red>Ѕ</red>вѣздꙋ̀ пресвѣ́тлꙋю, бг҃оразꙋ́мїѧ свѣ́томъ просвѣ́щшаго ꙗ҆зы́ки, а҆пⷭ҇ла хрⷭ҇то́ва а҆ндроні́ка восхва́лимъ, и҆ съ ни́мъ во благовѣ́стїи потрꙋди́вшꙋюсѧ і҆ꙋні́ю премꙋ́дрꙋю, вопїю́ще: моли́те хрⷭ҇та̀ бг҃а непреста́ннѡ ѡ҆ всѣ́хъ на́съ.</p>
<p><red>Сѣда́ленъ, гла́съ д҃. Подо́бенъ:</red> <red>С</red>ко́рѡ предварѝ:</p>
<p><red>Б</red>жⷭ҇твенный а҆ндроні́къ свѣтови́денъ бы́въ, сердца̀ просвѣтѝ бг҃оразꙋ́мїѧ свѣ́томъ, ко гдⷭ҇ꙋ приходи́ти: тѣ́мже и҆ по кончи́нѣ и҆сточа́етъ и҆сцѣлє́нїѧ, вѣ́рою пристꙋпа́ющымъ честно́мꙋ є҆гѡ̀ хра́мꙋ, и҆ всѣ̑мъ и҆спроша́етъ вѣ̑рнымъ ве́лїю ми́лость.</p>
<p><red>Сла́ва, и҆ ны́нѣ, пра́здника, и҆лѝ бг҃оро́диченъ:</red></p>
<p><red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нїѧ. тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.</p>
<p><red>Крⷭ҇тобг҃оро́диченъ:</red></p>
<p><red>Н</red>а крⷭ҇тѣ́ тѧ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи вѣща́ше, что̀ но́вое и҆ стра́нное сїѐ чꙋ́до, сн҃е мо́й; ка́кѡ жи́знь всѣ́хъ вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;</p>
<p><red>Пѣ́снь д҃. І҆рмо́съ:</red></p>
<p><red>И҆</red>зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀. <anchor type="page" number="260"/></p>
<p><red>Т</red>ѧ̀ ꙗ҆́кѡ сро́дника цѣлꙋ́етъ па́ѵелъ, предъ вѣ́рными бжⷭ҇твєнныѧ твоѧ̑ похвалы̑ проповѣ́даѧ, а҆ндроні́че бг҃оглаго́ливе, свѣтоводи́телю восхвалѧ́ющымъ тѧ̀.</p>
<p><red>Д</red>о́мъ бы́въ трⷪ҇цы прест҃ы́ѧ, хра́мы и҆ трє́бища разори́лъ є҆сѝ бла́знєнныѧ: и҆ созда́лъ є҆сѝ, прехва́льне, цр҃кви во спасе́нїе дꙋ́шъ на́шихъ.</p>
<p><red>В</red>озмо́глъ є҆сѝ бж҃їею мо́щїю ᲂу҆крѣпи́всѧ, си́льнагѡ восхи́тити сосꙋ́ды, блаже́нне, и҆ соверши́ти дх҃а ст҃а́гѡ жили́ще, а҆ндроні́че.</p>
<p><red>Бг҃оро́диченъ:</red></p>
<p><red>Т</red>ѧ̀ всегда̀, дв҃о бцⷣе, всѝ вѣ́рнїи согла́снѡ воспѣва́емъ, ꙗ҆́кѡ тве́рдое и҆ побо́рное предста́тельство, и҆ спасе́нїе дꙋ́шъ на́шихъ.</p>
<p><red>Пѣ́снь є҃. І҆рмо́съ:</red></p>
<p><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ᲂу҆́тромъ чл҃вѣколю́бїѧ твоегѡ̀, гдⷭ҇и.</p>
<p><red>Ꙗ҆́</red>кѡ сро́дника тѧ̀ па́ѵлꙋ, и҆ пре́жде є҆гѡ̀ ᲂу҆ченика̀ бы́вша, съ ни́мже тѧ̀ почита́емъ, вѣ́рою соше́дшесѧ, а҆ндроні́че.</p>
<p><red>С</red>вѣтоза̑рныѧ ѕвѣ́зды, свѧщє́нныѧ а҆пⷭ҇лы почти́мъ, і҆ꙋні́ю бжⷭ҇твеннꙋю и҆ бг҃оно́снаго а҆ндроні́ка.</p>
<p><red>Ꙗ҆́</red>кѡ нарѡ́читы сꙋ́ще во а҆пⷭ҇толѣхъ, ва́съ блаже́нный па́ѵелъ проповѣ́даетъ въ цр҃кви, блаже́ннїи.</p>
<p><red>Бг҃оро́диченъ:</red></p>
<p><red>Т</red>ѧ̀, прест҃а́ѧ ѻ҆трокови́це, прⷪ҇ро́ческїй ли́къ проначерта̀, свѧще́нными ѻ҆́бразы, бы́ти гдⷭ҇ню роди́тельницꙋ.</p>
<p><red>Пѣ́снь ѕ҃. І҆рмо́съ:</red></p>
<p><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многоми́лостиве хрⷭ҇тѐ бж҃е на́шъ.</p>
<p><red>Д</red>о́мъ тво́й и҆сцѣле́нїй и҆сто́чники, любо́вїю притека́ющымъ и҆сточа́етъ, а҆пⷭ҇ле, ѡ҆мыва́ѧ дꙋшє́вныѧ не́мѡщи.</p>
<p><red>И҆</red>стлѣ́вшее безбо́жїемъ мно́жество ꙗ҆зы̑къ ѡ҆бнови́лъ є҆сѝ но́выми твои́ми ᲂу҆чє́нїи, нетлѣ́ннагѡ і҆и҃са дрꙋ́же и҆́скреннїй.</p>
<p><red>Ꙗ҆́</red>кѡ со́лнце ѡ҆бте́клъ є҆сѝ зе́млю, а҆ндроні́че премꙋ́дре, <anchor type="page" number="261"/> трисо́лнечный и҆ несозда́нный возвѣща́ѧ вѣ̑рнымъ свѣ́тъ бж҃ества̀.</p>
<p><red>Бг҃оро́диченъ:</red></p>
<p><red>Б</red>жⷭ҇твєннаѧ шє́ствїѧ на тебѣ̀ влⷣки позна́шасѧ, пло́тїю ѡ҆бнища́вшагѡ, и҆ ѡ҆богати́вша вѣ̑рныѧ, неискꙋсобра́чнаѧ.</p>
<p><red>Конда́къ и҆ і҆́косъ пра́здника.</red></p>
<p><red>Пѣ́снь з҃. І҆рмо́съ:</red></p>
<p><red>В</red>ъ нача́лѣ зе́млю ѡ҆снова́вый, и҆ нб҃са̀ сло́вомъ ᲂу҆тверди́вый, бл҃гослове́нъ є҆сѝ во вѣ́ки, гдⷭ҇и, бж҃е ѻ҆тє́цъ на́шихъ.</p>
<p><red>Н</red>едꙋ́ги лю̑тыѧ, и҆ всѧ́кꙋ болѣ́знь ѿ дꙋ́шъ вкꙋ́пѣ же и҆ тѣле́съ ѿго́ниши, притека́ющихъ въ до́мъ тво́й, мꙋ́дре ᲂу҆ч҃ничѐ хрⷭ҇то́въ.</p>
<p><red>Д</red>е́мѡнскаѧ наи̑тїѧ ѿгонѧ́еши, и҆ стра̑сти лю̑тыѧ ѡ҆чища́еши человѣ́кѡмъ, спострада́льчествомъ хрⷭ҇то́въ самови́дче: сегѡ̀ ра́ди тѧ̀ вѣ́рнѡ ᲂу҆блажа́емъ.</p>
<p><red>Р</red>и́торское, мꙋ́дре, глꙋмле́нїе низложи́въ простото́ю ᲂу҆че́нїй, бг҃а проповѣ́дꙋеши въ видѣ́нїи пло́тстѣ, пожи́вша со земны́ми бла́гости ра́ди.</p>
<p><red>Бг҃оро́диченъ:</red></p>
<p><red>В</red>о ᲂу҆тро́бꙋ дв҃ы всели́выйсѧ, и҆ въ не́й а҆да́ма назда́вый, бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.</p>
<p><red>Пѣ́снь и҃. І҆рмо́съ:</red></p>
<p><red>Н</red>а горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.</p>
<p><red>Ѡ҆</red>б̾юродѣ̑вшаѧ ѕлы́мъ гно́емъ человѣ́чєскаѧ, а҆ндроні́че, сердца̀, со́лїю бжⷭ҇твенною стѧгнꙋ́въ, ᲂу҆чє́нїи твои́ми, и҆злїѧ́вшемꙋсѧ сло́вꙋ, спаса́ємы предста́вилъ є҆сѝ, требл҃же́нне.</p>
<p><red>С</red>вѧще́нникъ же и҆ жре́цъ, и҆ же́ртва, поже́ршемꙋсѧ за милосе́рдїе позна́лсѧ є҆сѝ, и҆ къ немꙋ̀ восте́клъ є҆сѝ, а҆ндроні́че, вѣне́цъ нетлѣ́нїѧ и҆ пра́вды ѿ негѡ̀ прїе́мъ.</p>
<p><red>П</red>роповѣ́дникъ бжⷭ҇твенный, и҆ а҆пⷭ҇лъ бг҃ови́децъ, разори́тель и҆стꙋка́нныхъ ги́бельныхъ, и҆ богати́тель ни́щихъ <anchor type="page" number="262"/> ꙗ҆ви́лсѧ є҆сѝ, сла́вне, и҆ сїѡ́на вы́шнѧгѡ вели́кїй жи́тель, а҆ндроні́че бг҃омꙋ́дре.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ клеща́ми рꙋка́ми ᲂу҆́гль но́сиши, ро́сꙋ бжⷭ҇твеннꙋю и҆сточа́ющаго, дв҃о, пла́менемъ ле́сти бѣ́дствꙋющымъ, попалѧ́юща же стра̑сти, пѣсносло́вѧщихъ тогѡ̀ црⷭ҇твїе.</p>
<p><red>Пѣ́снь ѳ҃. І҆рмо́съ:</red></p>
<p><red>П</red>роѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ спасе́нїе, пѣ́сньми немо́лчными велича́емъ.</p>
<p><red>Д</red>а ѻ҆́ныѧ жи́зни ꙗ҆ви́шисѧ наслѣ́дникъ, ᲂу҆мерщвлє́нныѧ пре́жде де́мѡнскими прилѡ́ги, ѡ҆живи́лъ є҆сѝ живоно́снымъ твои́мъ сло́вомъ, достоблаже́нне а҆ндроні́че.</p>
<p><red>Ꙗ҆́</red>кѡ и҆́стиннагѡ бы́въ вїногра́да, преблаже́нне, лоза̀ благора́слеина, вїно̀ безсме́ртїѧ и҆ска́палъ є҆сѝ, и҆ человѣ́кѡвъ сердца̀ возвесели́лъ є҆сѝ, прехва́льне а҆ндроні́че.</p>
<p><red>Т</red>ы̀ ꙗ҆́кѡ мо́лнїѧ попали́въ ве́щь многобо́жїѧ, ꙗ҆́вѣ показа́лъ є҆сѝ свѣ́тъ бг҃оразꙋ́мїѧ, сꙋ́щымъ во тмѣ̀ житїѧ̀: тѣ́мъ тѧ̀ прославлѧ́емъ всѝ, а҆ндроні́че.</p>
<p><red>С</red>вѧще́ннаѧ твоѧ̀ па́мѧть простира́ема въ концы̀ дне́сь, просвѣща́етъ сердца̀, въ не́й тѧ̀ свѧще́ннѡ восхвалѧ́ющихъ, достобл҃же́нне а҆ндроні́че.</p>
<p><red>Бг҃оро́диченъ:</red></p>
<p><red>П</red>росвѣще́нїе на́мъ и҆спросѝ, ꙗ҆́же свѣ́тъ ро́ждшаѧ, и҆ согрѣше́нїй ѡ҆ставле́нїе, и҆ дꙋша́мъ спасе́нїе, вѣ́дꙋщымъ тѧ̀ и҆́стиннꙋю бцⷣꙋ, чⷭ҇таѧ дв҃о всенепоро́чнаѧ.</p>
<footer/>
</document>
