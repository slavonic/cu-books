<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="504"/><red>Мѣ́сѧца тогѡ́же въ л҃-й де́нь.</red></p>
<p><red>Прпⷣбнагѡ ѻ҆тца̀ на́шегѡ і҆саа́кїа, ѻ҆би́тели далма́тскїѧ.</red></p>
<p><red>Стїхи̑ры, гла́съ а҃. Подо́бенъ:</red> <red>Н</red>бⷭ҇ныхъ чинѡ́въ:</p>
<p><red>Р</red>а̑йскїѧ добрѡ́ты зрѧ̀, ꙳ и҆ бога́тнѡ насла́ждсѧ нетлѣ́нныхъ цвѣтє́цъ ꙳ прозѧ́блъ є҆сѝ мі́рови ра́зꙋмъ бж҃їй, ꙳ є҆мꙋ́же прича́щшесѧ, прпⷣбне, ꙳ дꙋхо́вною любо́вїю, ꙳ дꙋ́шы возрасти́мъ, і҆саа́кїе.</p>
<p><red>В</red>оздержа́нїемъ тѣ́ло ѡ҆гра́ждь, страстна̑ѧ движє́нїѧ ꙳ ᲂу҆мертви́лъ є҆сѝ, ѻ҆́ч҃е, ꙳ моли́твами и҆ бдѣ̑нїи. ꙳ тѣ́мже ꙗ҆́же въ тебѣ дꙋхо́внаѧ си́ла ѡ҆сѣни́вши, ꙳ показа́ тѧ мы́сленна свѣти́льника и҆ всемі́рна.</p>
<p><red>М</red>она́шеское житїѐ ты̀ ᲂу҆ѧсни́лъ є҆сѝ, ꙳ ѿ пꙋсты́ни, ѻ҆́ч҃е, возсїѧ́въ гра́дꙋ, ꙳ ꙗ҆́коже со́лнца.  ꙳ тѣ́мже вѣ̑рныѧ ᲂу҆чє́нїи твои́ми просвѣти́лъ є҆сѝ, ꙳ благослови́ти ѻ҆ц҃а̀, и҆ сн҃а, ꙳ и҆ дх҃а є҆диносꙋ́щнаго.</p>
<p><red>Стїхи̑ры бцⷣы, гла́съ и҆ подо́бенъ то́йже:</red></p>
<p><red>Ѡ҆</red>держи́ми падє́нїи ненаде́жными, ꙳ чⷭ҇таѧ, ꙳ тѧ̀ предста́тельницꙋ є҆ди́нꙋ и҆мꙋ́ще, дв҃а, ꙳ вопїе́мъ благода́рственнѡ: ꙳ ѡ҆чи́сти ны̀, прест҃а́ѧ бг҃оневѣ́стро.꙳ ты́ бо є҆сѝ мі́рꙋ прибѣ́жище, ꙳ и҆ застꙋпле́нїе ро́дꙋ на́шемꙋ.</p>
<p><red>Ж</red>езло́мъ твоегѡ̀ предста́тельства, ꙳ бг҃ороди́тельнице чⷭ҇таѧ, ꙳ ѕвѣри̑ныѧ стра̑сти ꙳ ѻ҆каѧ́нныѧ дꙋшѝ моеѧ̀ ѿженѝ вско́рѣ, ꙳ ми́рнѡ живо́тъ мо́й ᲂу҆правлѧ́ющи, ꙳ и҆ ст҃о́мꙋ мѧ̀ ста́дꙋ и҆збра́нныхъ твои́хъ ѻ҆ве́цъ причтѝ.</p>
<p><red>С</red>огрѣше́нїй пꙋчи́ною потоплѧ́емь, ꙳ къ ти́хомꙋ приста́нищꙋ ꙳ пречⷭ҇тыѧ твоеѧ̀ моли́твы, бг҃ороди́тельница, <anchor type="page" number="505"/> прибѣ́гъ, ꙳ взыва́ю тѝ: спаси́ мѧ, ꙳ держа́внꙋю твою̀ пода́вши десни́цꙋ рабꙋ̀ твоемꙋ̀, пренепоро́чнаѧ.</p>
<p><red>Сла́ва, и҆ ны́нѣ:</red></p>
<p><red>Н</red>ра́вомъ гнилы́мъ попо́лзсѧ, ни́цъ лежꙋ̀, ꙳ и҆ къ твое́й, дв҃о, притека́ю тишинѣ̀, ꙳ ѿ бꙋ́ри сопроти́вныѧ, ꙳ и҆ и҆скꙋше́нїй многоѻбра́зныхъ мѧ̀ и҆зба́ви: ꙳ да пою̀ твою̀ благода́ть непреста́ннѡ, ꙳ бцⷣе мт҃и приснодв҃о.</p>
<p><red>Крⷭ҇тобг҃оро́диченъ:</red></p>
<p><red>Оу҆</red> крⷭ҇та̀ предстоѧ́щи сн҃а твоегѡ̀ и҆ бг҃а, ꙳ и҆ долготерпѣ́нїе є҆гѡ̀ смотрѧ́ющи, ꙳ глаго́лаше пла́чꙋщи мт҃и чⷭ҇таѧ: ꙳ ᲂу҆вы̀ мнѣ̀, ча́до сладча́йшее,  ꙳ что̀ сїѧ̑ стра́ждеши непра́веднѡ, сло́ве бж҃їй, ꙳ да спасе́ши человѣ́чество;</p>
<p><red>Канѡ́нъ.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>І҆</red>и҃лѧ ѿ рабо́ты и҆зба́вилъ є҆сѝ, гдⷭ҇и, десни́цею твое́ю держа́вною: ꙗ҆́кѡ ѻ҆́наго спа́слъ є҆сѝ, ны́нѣ на́съ спасѝ.</p>
<p><red>Ѿ</red> пꙋсты́нныхъ предѣ̑лъ прини́кнꙋвъ, прпⷣбне, собра́нїе є҆́реси расплѣни́въ, свѧ́те, ᲂу҆тверди́лъ є҆сѝ вѣ́рꙋ хрⷭ҇то́вꙋ.</p>
<p><red>Д</red>в҃дски предъ царѝ, сла́вне, глаго́лѧ, никогда́же постыдѣ́лсѧ є҆сѝ, хрⷭ҇то́вꙋ хотѧ̀ цр҃ковь ᲂу҆тверди́ти.</p>
<p><red>В</red>ъ ти́нѣ пре́лести, приве́ргсѧ, прехва́льне, ꙗ҆́кѡ би́серъ просїѧ́лъ є҆сѝ, заре́ю дх҃а ᲂу҆ѧснѧ́емь, сла́вне.</p>
<p><red>Бг҃оро́диченъ:</red></p>
<p><red>В</red>о ᲂу҆тро́бѣ заче́нши безлѣ́тнаго, пречⷭ҇таѧ, ѿ ѻ҆ц҃а̀ рожде́нна сн҃а, млⷣнца сего̀, непоро́чнаѧ дв҃о, породила̀ є҆сѝ.</p>
<p><red>Оу҆</red>твердѝ на́шъ ᲂу҆́мъ и҆ се́рдца, нб҃са̀ сло́вомъ ᲂу҆твержде́й, во є҆́же пѣ́ти и҆ сла́вити тѧ̀, во спасе́нїе дꙋ́шъ на́шихъ.</p>
<p><red>Т</red>рꙋба̀ слове́сна дх҃а ꙗ҆ви́лсѧ є҆сѝ, ѻ҆́ч҃е, всѧ̑ созыва́ющи, ꙗ҆́коже на бра́нь, вра̑жїимъ ѡ҆полче́нїємъ проти́вꙋ ста́ти по́мощїю сп҃са хрⷭ҇та̀. <anchor type="page" number="506"/></p>
<p><red>Л</red>ѣ́ствица мы́сленнаѧ показа́лсѧ є҆сѝ, бг҃оно́се, къ ца́рствꙋ ведꙋ́щи вы́шнемꙋ восходѧ́щыѧ вѣ́рою, ᲂу҆чє́нїи твои́ми ᲂу҆твержда́еми въ дꙋ́сѣ.</p>
<p><red>Г</red>ора̀ и҆́стиннѡ ꙗ҆́вствовалсѧ є҆сѝ ᲂу҆че́нїѧ, бг҃оно́се, любо́вїю влⷣки, ко хрⷭ҇то́вѣ цр҃кви всѧ̑ собира́ѧ, сопрѧжє́нныѧ добродѣ́тельми къ немꙋ̀.</p>
<p><red>Бг҃оро́диченъ:</red></p>
<p><red>М</red>т҃и и҆́стиннѡ показа́ласѧ є҆сѝ, ѽ дв҃о! є҆мманꙋ́ила ро́ждши бг҃а сло́ва: є҆го́же молѧ́щи не преста́й, безмꙋ́жнаѧ невѣ́сто, бл҃гослове́ннаѧ бцⷣе чⷭ҇таѧ.</p>
<p><red>Сѣда́ленъ, гла́съ и҃. Подо́бенъ:</red> <red>П</red>ремꙋ́дрости:</p>
<p><red>Т</red>ꙋчено́сный ѻ҆́блакъ дꙋхо́вный ꙗ҆ви́лсѧ є҆сѝ, преблаже́нне, сꙋ́щымъ на землѝ, напаѧ́ѧ ꙗ҆́кѡ браздꙋ̀ вѣ́рныхъ сердца̀, ѡ҆бте́къ концы̀ бж҃е́ственными словесы̀ твои́ми, до́ждь ᲂу҆че́нїй и҆сточи́лъ є҆сѝ, премꙋ́дре: тѣ́мже ꙗ҆́кѡ пото́ки, всѣ́хъ сердца̀ благово́нїе дх҃а, бг҃омꙋ́дреннѡ и҆зрасти́лъ є҆сѝ, бг҃оно́се і҆саа́кїе. молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть твою̀.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ꙗ҆́</red>кѡ всенепоро́чнаѧ невѣ́сто творцꙋ̀, ꙗ҆́кѡ неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи ᲂу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша, потщи́сѧ ѿ тѣ́хъ ѕлодѣ́йства мѧ̀ и҆зба́вити и҆ свѣ́тлое жили́ще добродѣ́телей совершѝ, свѣтоно́снаѧ нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ прича́стїѧ сподо́би, и҆ свѣ́та невече́рнѧгѡ, моли́твами твои́ми.</p>
<p><red>Крⷭ҇тобг҃оро́диченъ:</red></p>
<p><red>А҆́</red>гнца и҆ па́стырѧ, и҆ и҆зба́вителѧ, а҆́гница зрѧ́щи на крⷭ҇тѣ̀, восклица́ше, пла́чꙋщи, и҆ го́рькѡ рыда́ющи, вопїѧ́ше: мі́ръ ᲂу҆́бѡ ра́дꙋетсѧ, прїе́млѧ тобо́ю и҆збавле́нїе, ᲂу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же <anchor type="page" number="507"/> терпи́ши за милосе́рдїе ми́лости. долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ᲂу҆милосе́рдисѧ и҆ да́рꙋй согрѣше́нїй ѡ҆ставле́нїе вѣ́рою пою́щымъ бж҃е́ствєнныѧ стра̑сти твоѧ̑.</p>
<p><red>Пѣ́снь д҃. І҆рмо́съ:</red></p>
<p><red>Оу҆</red>слы́шахъ слꙋ́хъ си́лы твоеѧ̀, и҆ возвесели́сѧ се́рдце моѐ ѡ҆ гдⷭ҇ѣ.</p>
<p><red>А҆</red>гг҃лоподо́бно на землѝ показа́лъ є҆сѝ житїѐ, ликꙋ́еши съ нбⷭ҇ными си́лами.</p>
<p><red>П</red>е́рвѣе ты̀ мона́хѡвъ настоѧ́тель бы́въ, и҆зъ пꙋсты́ни, бг҃омꙋ́дре, сꙋ́щымъ во гра́дѣ ѻ҆́бразъ показа́лсѧ є҆сѝ сла́вне.</p>
<p><red>П</red>а́мѧть твоѧ̀ вои́стиннꙋ ны́нѣ, і҆саа́кїе ѻ҆́ч҃е, весели́тъ сердца̀ пою́щихъ тѧ̀.</p>
<p><red>Бг҃оро́диченъ:</red></p>
<p><red>Б</red>цⷣе, и҆ ны́нѣ ꙗ҆́кѡ при́снѡ, ѿ вра̑гъ беззако́нныхъ, моли́твами твои́ми свободѝ рабы̑ твоѧ̑.</p>
<p><red>Пѣ́снь є҃. І҆рмо́съ:</red></p>
<p><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ᲂу҆́тромъ чл҃вѣколю́бїѧ твоегѡ̀, гдⷭ҇и.</p>
<p><red>Ѿ</red> пꙋсты́ни вои́стиннꙋ, ꙗ҆́коже ѕвѣзда̀ свѣтла̀ возсїѧ́лъ є҆сѝ, и҆ є҆реті́ческꙋю но́щь ᲂу҆чє́нїи твои́ми ѿгна́лъ є҆сѝ.</p>
<p><red>Б</red>разды̑ ᲂу҆держа́въ конѧ̀ ᲂу҆а́лентова, прехва́льне, ско́тскїй ра́зꙋмъ ѡ҆бличи́лъ є҆сѝ, ꙗ҆́вѣ посрами́въ є҆го̀.</p>
<p><red>Г</red>лавꙋ̀ твою̀, ѻ҆́ч҃е, же́злїемъ положи́лъ є҆сѝ ᲂу҆ранѧ́тисѧ, мы́сленнѡ вѣ́ры твоеѧ̀ главꙋ̀ держѧ̀ хрⷭ҇та̀ бг҃а.</p>
<p><red>Бг҃оро́диченъ:</red></p>
<p><red>Х</red>ерꙋві̑мъ ꙗ҆́вльшасѧ честнѣ́йши, дв҃о всепѣ́таѧ, молѝ сн҃а твоего̀ спастѝ дꙋ́шы пою́щихъ тѧ̀.</p>
<p><red>Пѣ́снь ѕ҃. І҆рмо́съ:</red></p>
<p><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ, бж҃е на́шъ.</p>
<p><red>П</red>роре́клъ є҆сѝ ᲂу҆а́лентꙋ, мꙋ́дре, ме́рзскꙋю сме́рть, проразꙋмѣ́нїемъ дꙋ́ха, и҆ ꙗ҆ви́лсѧ є҆сѝ вои́стиннꙋ прⷪ҇ро́къ сла́венъ. <anchor type="page" number="508"/></p>
<p><red>Л</red>опа́тою вѣ́ры вѣ́рныхъ ꙗ҆́кѡ пшени́цꙋ собра́лъ є҆сѝ, ᲂу҆а́лента ꙗ҆́кѡ пле́вы въ пле́вницѣ запали́лъ є҆сѝ, моли́твами твои́ми, мꙋ́дре.</p>
<p><red>Оу҆</red>гла́дилъ є҆сѝ скрижа̑ли сердє́чныѧ вѣ́рою послꙋ́шающихъ тебє̀, бг҃омꙋ́дре і҆саа́кїе, начерта́въ на ни́хъ правосла́вїѧ ѻ҆́бразъ.</p>
<p><red>Бг҃оро́диченъ:</red></p>
<p><red>Ꙗ҆́</red>же є҆ди́на сло́вомъ, пло́тїю сло́во ро́ждши, и҆зба́ви, мо́лимсѧ, сѣте́й вра́жїихъ дꙋ́шы на́шѧ.</p>
<p><red>Конда́къ, гла́съ и҃. Подо́бенъ:</red> <red>Ꙗ҆́</red>кѡ нача́тки:</p>
<p><red>Ꙗ҆́</red>кѡ ᲂу҆го́дникъ бж҃їй вѣ́рный, по хрⷭ҇то́вѣ цр҃кви ре́вностїю разже́гсѧ, бразды̑ ᲂу҆а́лентовы ᲂу҆держа́въ, проро́чески томꙋ̀ ѡ҆ затворе́нїи цр҃кве, па́гꙋбнꙋю сме́рть предре́клъ є҆сѝ, прпⷣбне. тѣ́мже при́снѡ молѝ ѡ҆ на́съ чтꙋ́щихъ тѧ̀, і҆саа́кїе прпⷣбне.</p>
<p><red>Пѣ́снь з҃. І҆рмо́съ:</red></p>
<p><red>В</red>ъ нача́лѣ зе́млю ѡ҆снова́вый, и҆ нб҃са̀ сло́вомъ ᲂу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.</p>
<p><red>П</red>ода́вый прпⷣбномꙋ твоемꙋ̀ сло́во ѡ҆бличи́тельно къ мꙋчи́телевѣ ѕло́бѣ, благослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.</p>
<p><red>В</red>о свѣ́тлѣй првⷣныхъ сла́внѡ ѻ҆би́тели водворѧ́ѧсѧ, ѻ҆́ч҃е, вопїе́ши зижди́телю: бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.</p>
<p><red>Ѻ҆́</red>ч҃е честны́й, сп҃сꙋ моли́сѧ ѡ҆ на́съ немо́лчнѡ не престаѧ̀, и҆зба́витисѧ всѧ́кїѧ бѣды̀, и҆ неѿе́млемыѧ жи́зни ᲂу҆лꙋчи́ти ста́дꙋ твоемꙋ̀.</p>
<p><red>Бг҃оро́диченъ:</red></p>
<p><red>И҆́</red>же во ᲂу҆тро́бꙋ дв҃ы всели́выйсѧ, и҆ въ не́й а҆да́ма назда́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ. <anchor type="page" number="509"/></p>
<p><red>Пѣ́снь и҃. І҆рмо́съ:</red></p>
<p><red>Б</red>езнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ си̑лы, по́йте свѧще́нницы, лю́дїе превозноси́те во всѧ̑ вѣ́ки.</p>
<p><red>П</red>оказа́вшаго правосла́вныѧ вѣ́ры побо́рника і҆саа́кїа всѝ по́йте свѧще́ннїи, лю́дїе превозноси́те во всѧ̑ вѣ́ки.</p>
<p><red>Ꙗ҆́</red>кѡ ѻ҆вча̀ слове́сное ѿ пꙋсты́ни прише́лъ є҆сѝ, ѿгонѧ̀ ѕвѣ́ри ѿ ста́да хрⷭ҇то́ва, водворѧ́тисѧ въ мѣ́стѣхъ пꙋсты́хъ прогонѧ̀.</p>
<p><red>Н</red>е ᲂу҆боѧ́лсѧ є҆сѝ ᲂу҆а́лентовы, ѻ҆́ч҃е, лю́тыѧ и҆ ѕлы́ѧ ꙗ҆́рости, кро́тостїю дꙋшѝ: дѣ́йствоваше бо въ тебѣ̀ дх҃ъ и҆́стины.</p>
<p><red>Бг҃оро́диченъ:</red></p>
<p><red>Ж</red>и́зни и҆зъ тебє̀ ѿсѣче́сѧ ка́мень, ꙗ҆́коже пи́шетъ, безъ рꙋкѝ человѣ́чи, прест҃а́ѧ чⷭ҇таѧ, бг҃ъ благоволи́вый въ тѧ̀ всели́тисѧ.</p>
<p><red>Пѣ́снь ѳ҃. І҆рмо́съ:</red></p>
<p><red>Т</red>ѧ̀ бцⷣꙋ, мт҃рь свѣ́та, въ пѣ́снехъ велича́емъ.</p>
<p><red>С</red>окрꙋши́лъ є҆сѝ си̑лы безбо́жныхъ держа́внѡ, крѣ́постїю бжⷭ҇твеннагѡ дх҃а.</p>
<p><red>Р</red>азрꙋши́лъ є҆сѝ сою́зы, вѣ́ры сою́зомъ, є҆ресе́й полкѝ.</p>
<p><red>І҆</red>саа́кїе бг҃омꙋ́дре, помина́ѧ къ бг҃ꙋ не преста́й, є҆́же спастѝ на́съ.</p>
<p><red>Бг҃оро́диченъ:</red></p>
<p><red>Р</red>жⷭ҇тво̀ твоѐ, дв҃о, є҆́же въ печа́лехъ рожде́нїе є҆́ѵы претворѝ.</p>
</document>
