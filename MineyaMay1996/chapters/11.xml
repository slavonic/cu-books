<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="154"/>
<p><red>Мѣ́сѧца тогѡ́же въ а҃і-й де́нь.</red></p>
<p><red>Ѡ҆бновле́нїе царѧ̀ гра́да: И҆ ст҃а́гѡ сщ҃енномꙋ́ченика мѡкі́а.</red></p>
<p><red>И҆ ст҃ы́хъ равноапⷭ҇льныхъ меѳо́дїа и҆ кѷрі́лла, ᲂу҆чи́телей слове́нскихъ.</red> <red>С</red>лꙋ́жба и҆́хъ пи́сана въ приложе́нїи.</p>
<p><red>Стїхи̑ры сщ҃енномꙋ́ченика, гла́съ д҃. Подо́бенъ:</red> <red>Ꙗ҆́</red>кѡ до́блѧ:</p>
<p><red>Ꙗ҆́</red>коже свѣтоза́рное со́лнце ꙳ ѿ за́пада возсїѧ́лъ є҆сѝ, ꙳ ѡ҆зарѧ́ѧ всю̀ подсо́лнечнꙋю ꙳ мо́лнїѧми страда́нїѧ, бг҃омꙋ́дре пребога́те, ꙳ страда́льцєвъ ᲂу҆добре́нїе, ꙳ і҆ере́євъ благолѣ́пїе, ꙳ равностоѧ́телю ст҃ы́хъ а҆́гг҃лѡвъ, пре́лести крѣ́пость потреби́вый, бг҃облаже́нне мѡкі́е.</p>
<p><red>Б</red>лагоче́стїемъ разжига́емь, ꙳ и҆ страда́нїемъ и҆з̾ѡщре́нъ, ꙳ и҆ мꙋ́жествомъ, мѡкі́е, пома́занъ, ꙳ небокова́ненъ бы́лъ є҆сѝ, сла́вне, ме́чь, ꙳ ѡ҆полчє́нїѧ врагѡ́въ ꙳ до конца̀ потреблѧ́ющь. ꙳ тѣ́мже дне́сь свѣ́тлꙋю и҆ свѣтоно́снꙋю ꙳ и҆ свѧтꙋ́ю пра́зднꙋемъ твою̀ па́мѧть, ꙳ сла́ва мч҃никѡвъ и҆ похвала̀.</p>
<p><red>И҆</red> колесы̀ сокрꙋша́емь, ꙳ и҆ ѻ҆гне́мъ попалѧ́емь, ꙳ и҆ ѕвѣрє́мъ, блаже́нне, помета́емь, ꙳ и҆ и҆згна́нїемъ ѡ҆скорблѧ́емь, ꙳ и҆ мече́мъ ᲂу҆сѣка́емь, ꙳ не ѿве́рглсѧ є҆сѝ хрⷭ҇та̀, ꙳ ни і҆́дѡлѡмъ поже́рлъ є҆сѝ. ꙳ тѣ́мже прїѧ́лъ є҆сѝ вѣнцы̀ побѣ̑дныѧ, ꙳ и҆ приче́лсѧ є҆сѝ ликѡ́мъ безпло́тныхъ, ꙳ ѡ҆ все́мъ мі́рѣ молѧ́сѧ.</p>
<p><red>Сла́ва, и҆ ны́нѣ, пра́здника.</red> <anchor type="page" number="155"/></p>
<p><red>Тропа́рь, гла́съ д҃:</red></p>
<p><red>И҆</red> нра́вѡмъ прича́стникъ, и҆ престо́лѡмъ намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ, бг҃одꙋхнове́нне, въ видѣ́нїѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве, сщ҃енномꙋ́чениче мѡкі́е, молѝ хрⷭ҇та̀ бг҃а, спасти́сѧ дꙋша́мъ на́шымъ.</p>
<p><red>Сла́ва, и҆ ны́нѣ пра́здника.</red></p>
<p><red>Канѡ́нъ. Гла́съ д҃. Пѣ́снь а҃. І҆рмо́съ:</red></p>
<p><red>Ѿ</red>ве́рзꙋ ᲂу҆ста̀ моѧ̑ и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀.</p>
<p><red>К</red>ъ широтѣ̀, бл҃же́нне, твои́хъ похва́лъ, напра́ви ᲂу҆ма̀ моегѡ̀ тѣснотꙋ̀, и҆ свѣ́тъ низпослѝ се́рдцꙋ моемꙋ̀, пою́щꙋ свѣтоно́снꙋю и҆ сла́внꙋю па́мѧть твою̀, мч҃ниче прехва́льне.</p>
<p><red>Ѕ</red>вѣздꙋ̀ многосвѣ́тлꙋю цр҃ковь познава́етъ тѧ̀, тоѧ̀ тве́рдь ᲂу҆ѧснѧ́ющаго свѣ́тлостїю страда́нїй твои́хъ, преблаже́нне, мꙋ́ченикѡвъ ᲂу҆краше́нїе, мѡкі́е всемꙋ́дре.</p>
<p><red>Т</red>вои́ми кровьмѝ безбо́жїе разори́лъ є҆сѝ, пѡ́двиги бра́нными врагѝ разрази́лъ є҆сѝ, снѣда́емь ѻ҆гне́мъ, нече́ствꙋющихъ всю̀ попали́лъ є҆сѝ сꙋетꙋ̀.</p>
<p><red>Ж</red>елѣ́зомъ стрꙋ́жемь, и҆ ѻ҆гне́мъ ѡ҆скорблѧ́емь, зла́та свѣтлѣ́йши, мѡкі́е, бы́лъ є҆сѝ, и҆з̾ѡбраже́нїе хрⷭ҇то́выхъ стрⷭ҇те́й, и҆ вѣ́ры побо́рникъ, бг҃облаже́нне.</p>
<p><red>Бг҃оро́диченъ:</red></p>
<p><red>Р</red>а́дости на́мъ хода́таица, ꙗ҆́кѡ прїи́мши и҆сполне́нїе всегѡ̀ бж҃ества̀, ꙗ҆ви́ласѧ є҆сѝ, всенепоро́чнаѧ. тѣ́мже всѝ тебѣ̀ ра́дꙋйсѧ, ꙗ҆́коже а҆́гг҃лъ, согла́снѡ взыва́емъ, бг҃ора́дованнаѧ.</p>
<p><red>Пѣ́снь г҃. І҆рмо́съ:</red></p>
<p><red>Н</red>е мꙋ́дростїю и҆ си́лою, и҆ бога́тствомъ, хва́лимсѧ, но <anchor type="page" number="156"/> тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче.</p>
<p><red>Ѡ҆</red>бнаже́нъ къ подвигѡ́мъ и҆ къ боре́нїємъ ѿлꙋчи́лсѧ є҆сѝ, си́лою крⷭ҇та̀ не́мощь твою̀ ᲂу҆крѣплѧ́ѧ: тѣ́мже велехва́льнаго ѕмі́ѧ низложи́лъ є҆сѝ.</p>
<p><red>С</red>ме́ртїю вре́менною, безсме́ртное благосла́вїе, болѣ́зней ра́ди плотски́хъ, вѣ́чное наслажде́нїе ѡ҆брѣ́лъ, ꙗ҆́коже возжела́лъ є҆сѝ, мꙋ́чениче непобѣди́ме.</p>
<p><red>К</red>ъ нетлѣ́нїю ѿ тлѝ вои́стиннꙋ преше́лъ є҆сѝ кра́йнею любо́вїю, ра́достнѡ вмѣсти́лсѧ є҆сѝ, а҆́гг҃лѡмъ соприча́стникъ бы́въ, мѡкі́е.</p>
<p><red>Бг҃оро́диченъ:</red></p>
<p><red>Т</red>ѧ̀ премꙋ́дрость бж҃їѧ прчⷭ҇тое селе́нїе ѡ҆брѣ́тши, ѿ твои́хъ чи́стыхъ крове́й воплоща́етсѧ, и҆ по ржⷭ҇твѣ̀ нетлѣ́ннꙋ показа̀.</p>
<p><red>Сѣда́ленъ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>Н</red>аро́читый всѣ̑мъ страстоно́сецъ, врага̀ до конца̀ смири́вый, и҆ ѻ҆́гненное мꙋче́нїе претерпѣ́вый крѣ́пкѡ, мѡкі́й сла́вный, похвала́ми да почте́нъ бꙋ́детъ: се́й бо претерпѣ̀ нестерпи̑мыѧ мꙋ̑ки, и҆ ᲂу҆сѣ́ченъ бы́въ во главꙋ̀, ко хрⷭ҇тꙋ̀ вѣнцено́сецъ взы́де ра́дꙋѧсѧ.</p>
<p><red>Сла́ва, и҆ ны́нѣ, пра́здника.</red></p>
<p><red>Пѣ́снь д҃. І҆рмо́съ:</red></p>
<p><red>С</red>ѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.</p>
<p><red>К</red>о́жаныхъ ри́зъ ве́тхагѡ ᲂу҆мерщвле́нїѧ совле́клсѧ є҆сѝ, бл҃же́нне, всю́дꙋ тѣ́ломъ стрꙋ́жемь, во ѻ҆де́ждꙋ нетлѣ́нїѧ ѡ҆бле́клсѧ є҆сѝ, и҆ наслажда́ешисѧ дре́ва жи́зни ра́дꙋѧсѧ.</p>
<p><red>Оу҆</red>краси́лсѧ є҆сѝ благозра́чїемъ добродѣ́телей, пресла́вне, ᲂу҆ѧсни́лсѧ є҆сѝ болѣ́зньми добротво́рнагѡ страда́нїѧ, ᲂу҆подо́бивсѧ а҆́гг҃лѡмъ, ꙗ҆́коже бо безпло́тенъ сломлє́нїѧ и҆ ра̑ны претерпѣ́лъ є҆сѝ. <anchor type="page" number="157"/></p>
<p><red>Б</red>езбо́жїѧ глꙋбина́ тѧ ника́коже погрꙋзѝ: держа́вною бо рꙋко́ю тѧ̀ содѣ́тель спасѐ, рѣ́ки мꙋ́къ не поколеба́ша дꙋшѝ твоеѧ̀ столпа̀, мꙋ́дре, непоколе́блемагѡ.</p>
<p><red>Бг҃оро́диченъ:</red></p>
<p><red>И҆́</red>же во́лею всѧ̑ созда́вый хотѣ́нїемъ, ѿ твои́хъ крове́й пло́ть себѣ̀ созда̀: и҆ во двою̀ сꙋщєствꙋ̀ є҆ди́нъ происхо́дитъ, мт҃и дв҃о, спаса́ѧ на́съ бла́гостїю.</p>
<p><red>Пѣ́снь є҃. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ вѣ́рою воспѣва́ющыѧ тѧ̀.</p>
<p><red>Т</red>ѧ̀ си́лꙋ держа́внꙋ на врага̀ неви́димаго мꙋ́ченикъ тво́й стѧжа́въ, некрѣ́пкꙋю сегѡ̀ крѣ́пость, хрⷭ҇тѐ, низложѝ.</p>
<p><red>Т</red>вои́ми кровьмѝ землѧ̀ ѡ҆свѧти́сѧ, бл҃же́нне, твои́ми ра́нами ᲂу҆ѧзви́сѧ де́мѡнскїй по́лкъ, бг҃омꙋ́дре досточꙋ́дне.</p>
<p><red>Т</red>ѧ̀ и҆мꙋ́щи свѣ́тла би́сера, и҆ че́стна, во ᲂу҆вѧзе́нїи свое́мъ, честна́ѧ цр҃ковь, всебл҃же́нне, ᲂу҆краша́етсѧ.</p>
<p><red>Бг҃оро́диченъ:</red></p>
<p><red>С</red>вѣ́тъ безлѣ́тный на́мъ, ѻ҆́ч҃ее сїѧ́нїе, родила̀ є҆сѝ подъ лѣ́томъ, бога́тствомъ бл҃гости бы́вша, всенепоро́чнаѧ.</p>
<p><red>Пѣ́снь ѕ҃. І҆рмо́съ:</red></p>
<p><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</p>
<p><red>Л</red>юбо́вїю и҆ наде́ждею, и҆ вѣ́рою, воѡрꙋжѝ подвигополо́жникъ вели́кїй крѣ́пка ѻ҆рꙋ́жника благоче́стїѧ. сегѡ̀ ра́ди пре́лести низложѝ ᲂу҆твержде́нїе.</p>
<p><red>Л</red>юбвѐ плотскі́ѧ ᲂу҆́мъ ѿлꙋчи́лъ є҆сѝ, и҆ жениха̀ добрѡ́ты неизречє́нныѧ зрѧ̀, мꙋ̑ки нивочто́же вмѣни́лъ є҆сѝ, прехва́льне.</p>
<p><red>Н</red>емо́креннѡ мꙋче́нїѧ преше́лъ є҆сѝ пꙋчи́нꙋ, и҆ къ вы̑шнимъ приста́нищємъ благи́хъ со всѣ́мъ бога́тствомъ ᲂу҆стреми́лсѧ є҆сѝ, побѣ́ды вѣне́цъ прїе́мъ. <anchor type="page" number="158"/></p>
<p><red>Бг҃оро́диченъ:</red></p>
<p><red>Б</red>е́зднꙋ милосе́рдїѧ хрⷭ҇та̀ ро́ждшаѧ, ѿ грѣхо́вныѧ глꙋбины̀ мѧ̀, ꙗ҆́кѡ ми́лостива є҆ди́на возведѝ, и҆ ѿ бꙋ́ри помышле́нїй сопроти́вныхъ спасѝ.</p>
<p><red>Конда́къ, гла́съ в҃. Подо́бенъ:</red> <red>Т</red>вє́рдыѧ.</p>
<p><red>В</red>оѡрꙋжи́всѧ щито́мъ вѣ́ры, нечести́выхъ ѡ҆полчє́нїѧ сте́рлъ є҆сѝ, сщ҃енномꙋ́чениче, и҆ вѣне́цъ ѿ хрⷭ҇та̀ взѧ́лъ є҆сѝ, мѡкі́е: тѣ́мъ и҆ со а҆́гг҃лы ра́дꙋѧсѧ, спаса́й ѿ бѣ́дъ пою́щыѧ тѧ̀, молѧ̀ непреста́ннѡ ѡ҆ всѣ́хъ на́съ.</p>
<p><red>І҆́косъ:</red></p>
<p><red>И҆</red>мѣ́ѧй дꙋ́шꙋ скве́рненꙋ и҆ тѣ́ло ѿ безчи́сленныхъ собла̑знъ, и҆ бꙋ́рею лю́тѣ погрꙋжа́емь, не смѣ́ю глаго́лати, нижѐ могꙋ̀, твоеѧ̀ похвалы̀, блаже́нне свѧщенномꙋ́чениче, но ꙗ҆́кѡ и҆сто́чникъ сы́й, мнѡ́гїѧ мѝ ѿмы́й собла́зны, и҆ во ѿверзе́нїе ᲂу҆стѡ́мъ сло́во да́ти моли́сѧ: мо́лишисѧ бо непреста́ннѡ ѡ҆ всѣ́хъ на́съ.</p>
<p><red>Пѣ́снь з҃. І҆рмо́съ:</red></p>
<p><red>С</red>пасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆ халдє́и ᲂу҆би́въ, ꙗ҆̀же пра́вда пра́веднѡ ᲂу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.</p>
<p><red>В</red>ъ пе́щь вве́рженъ бы́въ, ѡ҆брѣ́лъ є҆си́ тѧ ѡ҆роша́ющаго сло́ва, во зра́цѣ а҆́гг҃льстѣ, ю҆́ношы трѝ спа́сшаго, вопїѧ̀, преблаже́нне: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.</p>
<p><red>Н</red>а мечѝ, на ѻ҆́гнь, и҆ на разжє́нныѧ сосꙋ́ды, мꙋ́чениче, противоста́лъ є҆сѝ мꙋ́жески, си́лою бжⷭ҇твенною ᲂу҆крѣплѧ́емь, и҆ вопїѧ́лъ є҆сѝ ра́дꙋѧсѧ: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.</p>
<p><red>К</red>ро́вными твои́ми тѡ́ки ᲂу҆гаси́лъ є҆сѝ пре́лести пла́мень: терпѣ́нїѧ же ѻ҆гне́мъ зажже́нное хвра́стїе попали́лъ є҆сѝ і҆́дѡльское, поѧ̀: ѻ҆тє́цъ на́шихъ бж҃е, бл҃гослове́нъ є҆сѝ. <anchor type="page" number="159"/></p>
<p><red>Бг҃оро́диченъ:</red></p>
<p><red>Т</red>ѧ̀ безсме́ртнаго и҆сто́чника, во́дꙋ ѡ҆ставле́нїѧ є҆ди́нꙋ и҆сточи́вшꙋю на́мъ, і҆и҃са хрⷭ҇та̀, приснодв҃о, воспѣва́емъ зовꙋ́ще: бж҃е ѻ҆тє́цъ на́шихъ, бл҃гослове́нъ є҆сѝ.</p>
<p><red>Пѣ́снь и҃. І҆рмо́съ:</red></p>
<p><red>Ѻ҆́</red>троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ᲂу҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.</p>
<p><red>П</red>орфѵ́рꙋ ѿ твои́хъ крове́й ѡ҆червлени́въ, и҆ се́ю ѡ҆бложе́нъ, носѧ́ же вмѣ́стѡ ски́птра ѻ҆рꙋ́жїе непобѣди́мое, сца́рствꙋеши, мѡкі́е, царю̀ всѣ́хъ, гдⷭ҇а воспѣва́йте, дѣла̀, зовы́й, и҆ превозноси́те є҆го̀ во всѧ̑ вѣ́ки.</p>
<p><red>Ꙗ҆́</red>кѡ со́лнце дне́сь мі́рꙋ па́мѧть твоегѡ̀ страда́нїѧ возсїѧ̀, всѧ̑ ѡ҆зарѧ́ющи, и҆ мра́къ ѿгонѧ́ющи де́мѡнскїѧ ѕло́бы, сла́вне мѡкі́е, въ не́йже ра́достнѡ тѧ̀ пое́мъ, благословѧ́ще хрⷭ҇та̀ во вѣ́ки.</p>
<p><red>Оу҆</red>стро́ивъ колесни́цꙋ, бг҃омꙋ́дре, твоегѡ̀ страда́нїѧ кро́вїю, взѧ́тсѧ къ нбⷭ҇нымъ, дости́глъ є҆сѝ чи́ны мы́сленныхъ си́лъ, и҆ страда́лєцъ ли́ки, съ ни́миже предстоѧ̀ трⷪ҇цѣ, всегда̀ молѝ ѡ҆ пою́щихъ тѧ̀.</p>
<p><red>Бг҃оро́диченъ:</red></p>
<p><red>В</red>ъ тебѣ̀ ви̑дѣна бы́ша шє́ствїѧ вели́кагѡ цр҃ѧ̀ си́лъ, две́рь небе́снаѧ, ѻ҆трокови́це неискꙋсобра́чнаѧ, ꙗ҆́же человѣ́кѡвъ смѣше́нїе ѡ҆зе́мльствовавшаѧ. тѣ́мже тѧ̀ дв҃ꙋ пое́мъ, и҆ превозно́симъ во вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Є҆́</red>ѵа ᲂу҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть, ты́ же, дв҃о бцⷣе, прозѧбе́нїемъ чревоноше́нїѧ, мі́рови бл҃гослове́нїе процвѣла̀ є҆сѝ: тѣ́мъ тѧ̀ всѝ велича́емъ.</p>
<p><red>П</red>ребога́тъ и҆ по́лнъ просвѣще́нїѧ бы́въ, и҆ стра́стїю ᲂу҆краша́емь, внꙋ́трь вмѣсти́лсѧ є҆сѝ черто́га, съ мꙋ́дрыми <anchor type="page" number="160"/> дѣ́вами веселѧ́сѧ, и҆ добро́тꙋ зри́ши недомы́сленнꙋю, є҆ѧ́же свѣ́тлость пре́жде стѧжа́лъ є҆сѝ.</p>
<p><red>В</red>о гра́дѣхъ и҆ны́хъ предпострада́въ, сла́вне, вѷзанті́йскїй гра́дъ дости́глъ є҆сѝ, мч҃ниче: въ не́мже твои́хъ по́двигѡвъ кончи́нꙋ, и҆ побѣ́ды вѣне́цъ прїѧ́лъ є҆сѝ, ꙗ҆́кѡ страда́лецъ непобѣди́мь, є҆го́же ѡ҆гражда́еши мольба́ми твои́ми.</p>
<p><red>Ѡ҆</red>брѣ́лъ є҆сѝ возме́здїе ꙗ҆́кѡ вои́стиннꙋ, болѣ́зней твои́хъ, црⷭ҇тво недви́жимое, ста́лъ є҆сѝ жела́нїемъ, всебл҃же́нне, дре́вꙋ живо́тномꙋ пристꙋ́пль, и҆ бо́гъ по прича́стїю бы́въ, мѡкі́е мꙋ́чениче досточꙋ́дне.</p>
<p><red>Бг҃оро́диченъ:</red></p>
<p><red>Г</red>лаго́лѡмъ послѣ́дꙋюще твои̑мъ, всегда̀ тѧ̀, дв҃о, ᲂу҆блажа́емъ: сло́во бо на́мъ неизрече́ннѡ, ѿ ѻ҆ц҃а̀ пре́жде вѣ̑къ возсїѧ́вшее, родила̀ є҆сѝ, ꙗ҆́кѡ са́мъ благоизво́ли, є҆го́же досто́йнѡ велича́емъ.</p>
<p><red>На лїтꙋргі́и прокі́менъ, гла́съ з҃.</red> <red>В</red>озвесели́тсѧ пра́ведникъ ѡ҆ гдⷭ҇ѣ, и҆ ᲂу҆пова́етъ на него̀. <red>Сті́хъ:</red> <red>Оу҆</red>слы́ши, бж҃е, гла́съ мо́й, внегда̀ моли́тимисѧ къ тебѣ̀. <red>А҆пⷭ҇лъ къ тїмоѳе́ю, зача́ло сч҃в. А҆ллилꙋ́їа, гла́съ д҃:</red> <red>П</red>ра́ведникъ ꙗ҆́кѡ фі́нїѯъ процвѣте́тъ: <red>Є҆ѵⷢ҇лїе і҆ѡа́нна, зача́ло н҃а. Прича́стенъ:</red> <red>В</red>ъ па́мѧть вѣ́чнꙋю:</p>
<footer/>
</document>
