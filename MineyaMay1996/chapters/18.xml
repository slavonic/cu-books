<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="263"/>
<p><red>Мѣ́сѧца тогѡ́же въ и҃і-й де́нь.</red></p>
<p><red>Ст҃а́гѡ мч҃ника ѳеодо́та, и҆́же во а҆гкѵ́рѣ:</red></p>
<p><red>И҆ ст҃ы́хъ мч҃никъ петра̀, дїонѵ́сїа, и҆ и҆̀же съ ни́ми.</red></p>
<p><red>И҆ ст҃ы́хъ седмѝ дѣ́въ.</red></p>
<p><red>Стїхи̑ры, гла́съ а҃. Подо́бенъ: Н</red>бⷭ҇ныхъ чинѡ́въ:</p>
<p><red>М</red>и́рнымъ строе́нїемъ ᲂу҆добрѧ́емь, ꙳ слꙋжи́ти всѣ̑мъ, ѳеодо́те пребл҃же́нне, ꙳ прпⷣбнѡ и҆збра́нъ бы́лъ є҆сѝ, ꙳ и҆ страда́льческимъ просвѣ́щсѧ вѣнце́мъ, ꙳ съ пострада́вшими съ тобо́ю ликꙋ́еши на нб҃сѣ́хъ: ꙳ съ ни́миже молѝ, спасти́сѧ на́мъ.</p>
<p><red>В</red>озложи́всѧ гдⷭ҇еви, ꙳ ꙗ҆́коже свѧще́ненъ сосꙋ́дъ, ꙳ и҆ повинꙋ́ѧсѧ словесє́мъ є҆гѡ̀, бг҃облаже́нне, ꙳ разда́лъ є҆сѝ бога́тнѡ, мꙋ́чениче мꙋ́дре, ꙳ ни́щымъ бога́тство некра́домо, ꙳. мꙋчє́нїѧ разꙋ́мнѡ и҆ чꙋ́днѡ себѣ̀ притворѧ́ѧ.</p>
<p><red>С</red>ѐ рѣка̀ спасе́нїѧ, ꙳ сѐ и҆сто́чникъ жи́въ, ꙳ свѧты́хъ ковче́гъ показа́сѧ дѣ́въ: ꙳ тѣ́мже прїиди́те ᲂу҆се́рднѡ, ꙳ почерпе́мъ ны́нѣ болѧ́щїи и҆сцѣле́нїе, ꙳ и҆ ра́дость и҆̀же въ ско́рби, ꙳ моли́твами свѧты́хъ невѣ́стъ хрⷭ҇то́выхъ.</p>
<p><red>И҆́ны стїхи̑ры, гла́съ д҃. Подо́бенъ: Д</red>а́лъ є҆сѝ зна́менїе:</p>
<p><red>З</red>аре́ю просвѣща́еми ꙳ трисо́лнечнагѡ бжⷭ҇тва̀, ꙳ темнотꙋ̀ претеко́сте мꙋ́къ, ꙳ и҆ ꙗ҆ви́стесѧ свѣ̑тлы ѕвѣ́зды, ꙳ це́ркве бжⷭ҇твенное ᲂу҆твержде́нїе, ꙳ при́снѡ свѣтоводѧ́ще, свѧті́и мꙋ́чєницы. ꙳ тѣ́мже свѣтоза́рное ва́ше соверша́емъ торжество̀, ꙳ покланѧ́ющесѧ моще́мъ, ꙳ и҆ пе́рсти тѣле́снѣй.</p>
<p><red>П</red>етра̀, дїонѵ́сїа, ꙳ па́ѵла, а҆ндре́а, венеди́ма,  ꙳ дѡ́блїѧ а҆дама́нты, ꙳ хрїсті́нꙋ, и҆раклі́а и҆ паѵлі́на,  ꙳ всѝ ра́достїю <anchor type="page" number="264"/> ны́нѣ ᲂу҆блажи́мъ, вѣ́рнїи,  ꙳ по трⷪ҇цѣ тве́рдѡ страда́вшыѧ, ꙳ и҆ всѧ̑ ѕмїи̑на кова̑рства попра́вшыѧ, ꙳ и҆ тмꙋ̀ ѿгна́вшыѧ і҆́дѡльскꙋю, бл҃года́тїю.</p>
<p><red>К</red>ровьмѝ и҆скꙋпи́сте црⷭ҇твїе, бл҃же́ннїи, ꙳ бж҃їе недви́жимое, ꙳ и҆ приста̑нища достиго́сте ти̑хаѧ, ꙳ всѧ́ко треволне́нїе под̾е́мше лю́тыхъ, ꙳ ра́зꙋмомъ мꙋ́жескимъ, бг҃облаже́ннїи. ꙳ тѣ́мъ ᲂу҆блажа́етесѧ, ꙳ и҆ всѣ́ми прославлѧ́етесѧ, ꙳ молѧ́щесѧ всегда̀, ꙳ ѡ҆брѣстѝ на́мъ ми́лость въ де́нь сꙋ́дный.</p>
<p><red>Сла́ва, и҆ ны́нѣ, пра́здника.</red></p>
<p><red>Канѡ́нъ мꙋ́ченика, и҆ ст҃ы́хъ же́нъ.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>П</red>ои́мъ гдⷭ҇еви, пресла́внѡ погрꙋзи́вшемꙋ фараѡ́на въ мо́ри, пѣ́снь побѣ́днꙋю, ꙗ҆́кѡ просла́висѧ.</p>
<p><red>П</red>ое́мъ гдⷭ҇еви, человѣ́ческꙋю не́мощь на неви́димаго врага̀ ᲂу҆крѣ́пльшемꙋ, и҆ побѣ́дами вѣнча́вшемꙋ.</p>
<p><red>Б</red>г҃ода́ннꙋю, стрⷭ҇тоте́рпче, побѣ́дꙋ прїе́мь, не побѣжде́нъ сꙋпоста̑ты ꙗ҆ви́лсѧ є҆сѝ, ѳеодо́те сла́вне, тѣ́хъ побѣжда́ѧ.</p>
<p><red>Ч</red>истоты̀ бжⷭ҇твенныѧ добро́тою ᲂу҆кра́шени, въ сꙋди́лище ꙗ҆́коже въ невѣ́стникъ, дѣ̑вы внидо́сте, пою́ще жениха̀ хрⷭ҇та̀.</p>
<p><red>Бг҃оро́диченъ:</red></p>
<p><red>Б</red>ы́хомъ, бцⷣе, твои́мъ ржⷭ҇тво́мъ всѝ ѻ҆́бщницы бжⷭ҇твенныѧ сла́вы, и҆̀же любо́вїю сла́вѧще, мт҃рь тѧ̀ всѣ́хъ бг҃а.</p>
<p><red>И҆́нъ канѡ́нъ ст҃ы́хъ мч҃никѡвъ.</red></p>
<p><red>Гла́съ то́йже. Пѣ́снь а҃. І҆рмо́съ:</red></p>
<p><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ колесни̑цы фараѡ́нѡвы и҆ си́лꙋ.</p>
<p><red>В</red>ѣ́ры побѡ́рницы, вѣ́рою свѧще́нное ва́ше всегда̀ творѧ́щыѧ торжество̀, страсте́й и҆зба́вите, и҆ всѧ́кагѡ ѡ҆бстоѧ́нїѧ.</p>
<p><red>В</red>ѣ́триломъ впери́вшесѧ, бг҃оно́снїи, крⷭ҇тнымъ пресла́внѡ, немо́креннѡ пꙋчи́нꙋ мꙋче́нїй преплы́сте, врагѝ пото́пльше. <anchor type="page" number="265"/></p>
<p><red>С</red>овокꙋпи́стесѧ чинѡ́мъ нбⷭ҇нымъ, претерпѣ́вше ꙗ҆́звы въ тѣлесѝ, свѧті́и: тѣ́мже бжⷭ҇твеннꙋю дне́сь ва́шꙋ па́мѧть почита́емъ.</p>
<p><red>З</red>ако́номъ бжⷭ҇твеннымъ ᲂу҆твержда́еми, беззако́ннꙋющихъ совѣ́ты, мꙋ́дрїи, ᲂу҆праздни́сте, пострада́вше же зако́ннѡ, бж҃їю сла́вꙋ ᲂу҆лꙋчи́сте.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ прⷭ҇то́лъ, дв҃о, цр҃ѧ̀, на него́же всѣ́дъ, вѣ̑рнымъ сѣда́лище нбⷭ҇ное ᲂу҆гото́валъ є҆сѝ, почита́емъ и҆ любо́вїю тѧ̀ сла́вимъ.</p>
<p><red>Пѣ́снь г҃. І҆рмо́съ:</red></p>
<p><red>В</red>ъ гдⷭ҇ѣ бз҃ѣ мое́мъ се́рдце моѐ ᲂу҆тверди́сѧ: тѣ́мъ немощствꙋ́ющїи препоѧ́сашасѧ си́лою.</p>
<p><red>Ѡ҆</red> гдⷭ҇ѣ бз҃ѣ твое́мъ ᲂу҆крѣ́пльсѧ, мꙋ́чениче ѳеодо́те, врагѝ сꙋпроти̑вныѧ и҆́стиною ᲂу҆ничижи́лъ є҆сѝ.</p>
<p><red>Д</red>ебельство̀ плотско́е воздержа́нїемъ ѿло́жше, къ высотѣ̀, страстоте́рпцы, страда́нїѧ впери́стесѧ.</p>
<p><red>К</red>ъ ласка́нїємъ врагѡ́въ слꙋ́ха не прикло́нше, пострада́сте зако́ннѡ, зако́нѡвъ бжⷭ҇твенныхъ послꙋ́шавше.</p>
<p><red>Бг҃оро́диченъ:</red></p>
<p><red>Н</red>а ка́мени, дв҃о, твое́ю наде́ждею ᲂу҆твержде́ни, ника́коже треволне́нїемъ и҆скꙋше́нїй поколеби́мсѧ.</p>
<p><red>И҆́нъ. І҆рмо́съ:</red></p>
<p><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ᲂу҆тверди́сѧ въ гдⷭ҇ѣ се́рдце моѐ.</p>
<p><red>П</red>оста́вль на ка́мени вѣ́ры, пе́тре, дꙋшѝ твоеѧ̀ но́ги, бл҃же́нне, сопротивле́нїемъ не побѣди́лсѧ є҆сѝ безбо́жныхъ, всеблаже́нне.</p>
<p><red>Ꙗ҆́</red>коже тѧ̀ ѕвѣздꙋ̀ сїѧ́ющꙋ, гра́дъ тво́й, пе́тре, мі́рови предлага́етъ, ѿгонѧ́ща безбо́жїѧ но́щь бжⷭ҇твенною бл҃года́тїю.</p>
<p><red>В</red>оззрѣ́нїемъ къ бг҃ꙋ вжилѧ́ѧсѧ, пе́тре, колесы̀ и҆ ᲂу҆́зами сокрꙋша́емь, и҆ бїе́мь непреста́ннѡ, вѣнцено́сецъ показа́лсѧ є҆сѝ. <anchor type="page" number="266"/></p>
<p><red>П</red>ѣ́нїе бг҃ови приносѧ́ще, всѧ́ко, страстоте́рпцы, нанесе́нїе мꙋ́къ претерпѣ́сте: сегѡ̀ ра́ди вѣнцє́въ сподо́бистесѧ.</p>
<p><red>Бг҃оро́диченъ:</red></p>
<p><red>Є҆</red>ди́на дѣ́вствꙋеши ро́ждши, є҆ди́на та́инства вели́кагѡ вои́стиннꙋ слꙋжи́тельница позна́ласѧ є҆сѝ, бг҃а ро́ждши, бцⷣе мт҃и дв҃о.</p>
<p><red>Сѣда́ленъ, гла́съ д҃. Подо́бенъ: С</red>ко́рѡ предварѝ:</p>
<p><red>В</red>сѣ̑мъ слꙋжи́тель, дх҃омъ бжⷭ҇твеннымъ пома́завсѧ, бы́лъ є҆сѝ, сла́вне, и҆ пострада́въ тве́рдѡ, вельмѝ просла́вилсѧ є҆сѝ. тѣ́мже тѧ̀ соше́дшесѧ, ѳеодо́те, почита́емъ, вѣ́рою соверша́юще свѧтꙋ́ю твою̀ па́мѧть: въ не́йже моли́твами твои́ми всѧ̑ спаса́й.</p>
<p><red>Сла́ва, гла́съ а҃. Подо́бенъ: то́йже:</red></p>
<p><red>М</red>ꙋ́ченическими кровьмѝ ᲂу҆добре́ни, гдⷭ҇еви предстоитѐ всѣ́хъ цр҃ю̀, добропобѣ́днїи мꙋ́чєницы. тѣ́мже съ весе́лїемъ честнꙋ́ю ва́шꙋ па́мѧть дне́сь соверша́емъ, долгѡ́въ разрѣше́нїе просѧ́ще прїѧ́ти ва́ми, и҆ ве́лїю ми́лость.</p>
<p><red>И҆ ны́нѣ, пра́здника, и҆лѝ бг҃оро́диченъ:</red></p>
<p><red>Д</red>в҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нїе прегрѣше́нїй, и҆ и҆справле́нїе житїѧ̀ да́ти на́мъ пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.</p>
<p><red>Крⷭ҇тобг҃оро́диченъ:</red></p>
<p><red>Н</red>а крⷭ҇тѣ́ тѧ возвы́шена ꙗ҆́кѡ ᲂу҆зрѣ̀ пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ, жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ;</p>
<p><red>Пѣ́снь д҃. І҆рмо́съ:</red></p>
<p><red>Оу҆</red>слы́шахъ слꙋ́хъ твоегѡ̀ смотре́нїѧ, ꙗ҆́кѡ ѿ дв҃ы роди́лсѧ є҆сѝ, ро́ждшꙋю ни ѡ҆пали́въ, и҆ просла́вихъ, сп҃се, снизхожде́нїе твоѐ.</p>
<p><red>Т</red>ы̀ кровьмѝ страда́льческими, ꙗ҆́коже въ мо́ри, <anchor type="page" number="267"/> гони́телѧ, мꙋ́чениче, погрꙋ́жь, въ нетлѣ́ннѣ наслажде́нїи весели́шисѧ, поѧ̀ хрⷭ҇та̀ вѣнцеда́вца.</p>
<p><red>П</red>росїѧ̀ благохва́льный ли́къ страстоте́рпицъ, се́дмь мꙋ́дрыхъ дѣ́въ, многосвѣ̑тлы свѣщы̀ вже́гше, въ хрⷭ҇то́вѣ бжⷭ҇твеннѣмъ черто́зѣ.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ вѣне́цъ тѧ̀ мы́сленный дѣ̑вы страстотє́рпицы и҆мꙋ́ще, ѡ҆ тебѣ̀, дв҃о, хва́лѧтсѧ, пою́ще сн҃а и҆ бг҃а твоего̀, жениха̀ и҆ влⷣкꙋ.</p>
<p><red>И҆́нъ. І҆рмо́съ:</red></p>
<p><red>Л</red>юбвѐ ра́ди, ще́дре, твоегѡ̀ ѻ҆́браза на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы. ты́ бо є҆сѝ, человѣколю́бче, крѣ́пость моѧ̀ и҆ хвале́нїе.</p>
<p><red>Д</red>рема́нїе ѿ вѣ́ждей дꙋше́вныхъ ѿтрѧ́сше, є҆́же ѿ лѣ́ности бо́дростїю бжⷭ҇твенною, всѐ ᲂу҆спи́сте безбо́жныхъ ѕло́е ᲂу҆мышле́нїе.</p>
<p><red>Ꙗ҆́</red>кѡ пречестні́и и҆ бжⷭ҇твеннїи сло́ва ка́менїе, ᲂу҆море́ни бы́вше ка́менїемъ, а҆ндре́й, па́ѵелъ и҆ дїонѵ́сїй, присносꙋ́щныѧ жи́зни сподо́бишасѧ.</p>
<p><red>П</red>рекра́сное цвѣ́тїе бл҃гоче́стїѧ, и҆ и҆́стинное, и҆ бжⷭ҇твенное хрⷭ҇то́во бл҃гово́нїе, вѣ́рою восхва́лимъ мч҃ники дне́сь.</p>
<p><red>Д</red>ѡ́льнѧѧ презрѣ́вше жела́нїемъ бжⷭ҇твеннымъ, и҆ плотскі̑ѧ болѣ̑зни претерпѣ́вше до́блественнѣ, ра́дꙋющесѧ къ неболѣ́зненномꙋ животꙋ̀ преидо́ша.</p>
<p><red>Бг҃оро́диченъ:</red></p>
<p><red>П</red>репѣ́таѧ дв҃о бг҃ороди́тельнице, пою́щыѧ тѧ̀ спаса́й на тѧ̀ ᲂу҆пова́ющыѧ, всѧ́кагѡ ѡ҆бстоѧ́нїѧ и҆ бѣ́дъ, и҆ скорбе́й.</p>
<p><red>Пѣ́снь є҃. І҆рмо́съ:</red></p>
<p><red>В</red>озсїѧ́вый свѣ́тъ и҆ просвѣти́вый ᲂу҆́тро, и҆ показа́вый де́нь, сла́ва тебѣ̀, сла́ва тебѣ̀, і҆и҃се сн҃е бж҃їй.</p>
<p><red>Ѿ</red> ча́ши, мꙋ́дре, дꙋшѝ твоеѧ̀, пролива́ѧ вїно̀ ᲂу҆че́нїѧ, сердца̀ возвесели́лъ є҆сѝ благочести́выхъ, ѳеодо́те сла́вне.</p>
<p><red>В</red>оздержа́нїѧ, честны̑ѧ, напи́вшесѧ росы̀, цвѣ́ты чистоты̀ разꙋ́мнѡ и҆зрасти́сте, и҆ хрⷭ҇то́во благово́нїе ꙗ҆ви́стесѧ. <anchor type="page" number="268"/></p>
<p><red>П</red>лотскі̑ѧ болѣ̑зни, ꙗ҆́кѡ наслажде́нїе, дѣ̑вы, влⷣчнїѧ ра́ди любвѐ вмѣнѧ́юще, є҆гѡ̀ ра́ди до́блѣ пострада́ша.</p>
<p><red>Бг҃оро́диченъ:</red></p>
<p><red>И҆</red>зба́вльшесѧ пре́лести і҆́дѡльскагѡ бѣше́нїѧ ржⷭ҇тво́мъ твои́мъ бжⷭ҇твеннымъ, тѧ̀ пое́мъ, чⷭ҇таѧ, благи́хъ винꙋ̀ и҆ хода́таицꙋ.</p>
<p><red>И҆́нъ. І҆рмо́съ:</red></p>
<p><red>П</red>росвѣще́нїе твоѐ, гдⷭ҇и, низпослѝ на́мъ и҆ ѿ мглы̀ прегрѣше́нїи разрѣши́ ны, бл҃же, тво́й ми́ръ да́рꙋѧй.</p>
<p><red>З</red>на́менавшесѧ, мꙋ́чєницы, свѣ́томъ разꙋ́мнымъ, мꙋче́нїѧ тмꙋ̀ и҆ но́щь ѕлꙋ́ю многобо́жїѧ, си́лою бжⷭ҇твенною, непоткнове́ннѡ преидо́сте.</p>
<p><red>Д</red>ѣви́ческими сїѧ́ющи, хрїсті́но, добро́тами, ꙗ҆́звенными зарѧ́ми свѣ́тлѡ ᲂу҆краси́ласѧ є҆сѝ, и҆ въ мы́сленный хрⷭ҇то́въ черто́гъ всели́ласѧ є҆сѝ ра́дꙋющисѧ.</p>
<p><red>Н</red>еи́стовнѣ рачи́тельствꙋющїи тѣ́ла твоегѡ̀, хрїсті́но мꙋ́ченице, сла́дкимъ твои́мъ сло́вомъ жела́нїю бж҃їю привѧ́зани, пострада́ша крѣ́пкѡ.</p>
<p><red>Бг҃оро́диченъ:</red></p>
<p><red>Н</red>евѣ́сто бж҃їѧ безневѣ́стнаѧ, є҆ѧ́же ра́ди ве́тхагѡ ѿрѣши́вшесѧ до́лга, сы́нове по бл҃года́ти ꙗ҆ви́хомсѧ ѻ҆ц҃а̀ нбⷭ҇нагѡ, пою́щыѧ тѧ̀ сохранѧ́й.</p>
<p><red>Пѣ́снь ѕ҃. І҆рмо́съ:</red></p>
<p><red>Ꙗ҆́</red>коже прⷪ҇ро́ка і҆ѡ́нꙋ ѿ ки́та и҆зба́вилъ є҆сѝ, хрⷭ҇тѐ бж҃е: и҆ менѐ и҆зъ глꙋбины̀ прегрѣше́нїй возведѝ, и҆ спаси́ мѧ, є҆ди́не чл҃вѣколю́бче.</p>
<p><red>Ꙗ҆́</red>коже приста́нище тѧ̀ бжⷭ҇твенно вѣ́рнїи, ѳеодо́те, ѡ҆брѣ́тше, ѕлочести́выхъ треволне́нїѧ ᲂу҆клони́шасѧ, пою́ще ко́рмчїю хрⷭ҇та̀.</p>
<p><red>Л</red>юбле́нїемъ зижди́телѧ, є҆сте́ственнꙋю ᲂу҆крѣпи́ша не́мощь, па́че є҆сте́ствєнныѧ страстотє́рпицы по́двиги, и҆ ѡ҆ се́мъ до́брѣ претерпѣ́ша.</p>
<p><red>С</red>едмосвѣ́тлагѡ свѣти́льника, равночи́слєнны свѣщы̀ вже́гше, ꙗ҆́коже въ черто́зѣ, дѣ̑вы, внидо́сте въ по́двигъ страда́нїѧ. <anchor type="page" number="269"/></p>
<p><red>Бг҃оро́диченъ:</red></p>
<p><red>З</red>емлѧ̀ ѿ клѧ́твы и҆зба́висѧ дре́внїѧ, дв҃о, ржⷭ҇тво́мъ твои́мъ, со живꙋ́щими на не́й: винꙋ̀ благослове́нїѧ всегда̀ сла́вимъ тѧ̀.</p>
<p><red>И҆́нъ. І҆рмо́съ:</red></p>
<p><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.</p>
<p><red>С</red>ла́вный до́блествовавъ и҆раклі́й, прїѧ́тъ ве́лїю сла́вꙋ, раѧ̀ граждани́нъ бы́въ, и҆ честны̑мъ ликѡ́мъ соедини́всѧ страда́лєцъ, ны́нѣ ра́дꙋетсѧ.</p>
<p><red>В</red>оспое́мъ съ паѵлі́номъ бжⷭ҇твеннаго венеди́ма и҆ а҆ндре́а, и҆раклі́а и҆ дїонѵ́сїа, петра́ же и҆ па́ѵла, и҆ хрїсті́нꙋ, гдⷭ҇ни мꙋ́ченики.</p>
<p><red>Р</red>астерза́еми, и҆ ка́менїемъ непра́веднѡ бїе́ми, ѻ҆гне́мъ же сконча́еми, сла́внїи мꙋ́чєницы, въ це́ркви пе́рвенєцъ жи́ти сподо́бистесѧ.</p>
<p><red>П</red>оказа́вшемꙋ премꙋ̑дрыѧ страстоте́рпцы, сїѧ́юще ꙗ҆́коже ѕвѣ́зды на тве́рди церко́внѣй, благоче́стнѡ пою́ще: сн҃ꙋ бж҃їю поклони́мсѧ.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ ни́ва плодоно́сный кла́съ прозѧбла̀ є҆сѝ, бцⷣе, живо́тный, жи́знїю вѣ̑рныѧ препита́ющаго, и҆ гла́дъ преле́стный ѿ землѝ вои́стиннꙋ ѿвраща́ющаго.</p>
<p><red>Конда́къ, гла́съ в҃. Подо́бенъ: В</red>ы́шнихъ и҆щѧ̀:</p>
<p><red>С</red>трада́льчески подвиза́всѧ до́брѣ, со страда̑льцы твои́ми, ѳеодо́те, и҆ вѣнцы̀ по́чести прїѧ́сте съ честны́ми страстоте́рпицами дѣ́вами. тѣ́мже хрⷭ҇та̀ бг҃а моли́те непреста́ннѡ ѡ҆ всѣ́хъ на́съ.</p>
<p><red>Пѣ́снь з҃. І҆рмо́съ:</red></p>
<p><red>Г</red>лаго́лавый на горѣ̀ съ мѡѷсе́омъ, и҆ ѻ҆́бразъ дѣ́вства ꙗ҆вле́й въ кꙋпинѣ̀: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>К</red>ова̑рствїѧ врагѡ́въ, страстоте́рпче, мꙋ́дростїю дꙋхо́вною и҆з̾ѡблича́ѧ, ѿ си́хъ пре́лести спа́слъ є҆сѝ пострада́вшыѧ съ тобо́ю мꙋ́ченики. <anchor type="page" number="270"/></p>
<p><red>Н</red>етлѣ́нныхъ врагѡ́въ любо́вїю, дѣ̑вы, ѡ҆крили́вше помышлє́нїѧ, пѡ́двиги взыдо́сте къ си̑мъ, воспѣва́юще хрⷭ҇та̀.</p>
<p><red>Ѕ</red>ло́бы ѡ҆брѣта́телѧ, страстоте́рпцы, ника́коже ле́стїю прекло́ншесѧ, цѣ́лꙋ зижди́телѧ, сла̑вныѧ, за́повѣдь соблюдо́сте.</p>
<p><red>Бг҃оро́диченъ:</red></p>
<p><red>В</red>и́дѣти сла́вꙋ и҆зъ тебє̀ рожде́ннагѡ, и҆ сеѧ̀ наслади́тисѧ съ мꙋ́ченики, тѧ̀, пречⷭ҇таѧ, пою́щыѧ, сего̀ при́снѡ ᲂу҆молѝ.</p>
<p><red>И҆́нъ. І҆рмо́съ:</red></p>
<p><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Ю҆́</red>нымъ ревнꙋ́юще вѣ́рнѡ въ вавѷлѡ́нѣ дѣ́темъ, во ѻ҆́гнь ᲂу҆се́рднѡ внидо́сте, вопїю́ще, блаже́ннїи: ѻ҆тє́цъ на́шихъ бж҃е, благослове́нъ є҆сѝ.</p>
<p><red>Н</red>е поклони́стесѧ и҆стꙋка̑ннымъ, страда́льцы сла́внїи, небре́гше, приснопа́мѧтнꙋю сме́рть претерпѣ́сте, безсмє́ртнаѧ наслаждє́нїѧ ꙗ҆́вѣ воспрїе́мше.</p>
<p><red>М</red>ꙋ́жественною дꙋше́ю, и҆ крѣ́постїю нра́ва беззако́ннꙋющихъ шата̑нїѧ низложи́ша мꙋ́чєницы, вопїю́ще вѣ́рнѡ: ѻ҆тє́цъ на́шихъ бж҃е, благослове́нъ є҆сѝ.</p>
<p><red>Г</red>лагѡ́лы бжⷭ҇твенныхъ мꙋ́чєникъ ᲂу҆крѣ́пльсѧ, паѵлі́не, ᲂу҆мре́ти произво́лилъ є҆сѝ, пресла́вне, вопїѧ̀ сотво́ршемꙋ всѧ́чєскаѧ: ѻ҆тє́цъ на́шихъ бж҃е, благослове́нъ є҆сѝ.</p>
<p><red>Бг҃оро́диченъ:</red></p>
<p><red>К</red>ївѡ́тъ бж҃їй, бжⷭ҇твенныѧ ма́нны ста́мнꙋ, златы́й свѣ́щникъ, и҆ трапе́зꙋ, го́рꙋ свѧтꙋ́ю, бцⷣꙋ всѝ пѣ́сненнѡ сла́вимъ вѣ́рнїи.</p>
<p><red>Пѣ́снь и҃. І҆рмо́съ:</red></p>
<p><red>Ц</red>арѧ̀ хрⷭ҇та̀, є҆го́же и҆сповѣ́даша плѣне́ннїи ѻ҆́троцы, въ пещѝ глаго́люще ве́лїимъ гла́сомъ: всѧ̑ дѣла̀, по́йте гдⷭ҇а.</p>
<p><red>Б</red>л҃годѣ́телѧ хрⷭ҇та̀ и҆мѣ́ѧ, ѳеодо́те, въ болѣ́знехъ страда́нїѧ, соблюда́юща и҆ ᲂу҆крѣплѧ́юща при́снѡ тѧ̀ во все́мъ, пачеесте́ствєнныѧ по́двиги под̾ѧ́лъ є҆сѝ, поѧ̀ самого̀ бг҃а и҆ цр҃ѧ̀. <anchor type="page" number="271"/></p>
<p><red>Б</red>лаговоле́нїемъ хрⷭ҇та̀ дѡ́брыѧ дѣ̑вы дꙋ́шы ᲂу҆слади́вше, во слѣ́дъ сегѡ̀ теча́хꙋ, пострада́вше до́блественнѡ, и҆ въ ра́дости вопїѧ́хꙋ: тѧ̀ превозноша́емъ, хрⷭ҇тѐ, во вѣ́ки.</p>
<p><red>С</red>одѣ́телю всѧ́ческихъ, ты̀ не́мощь ᲂу҆крѣпи́лъ є҆сѝ, сло́ве, же́нскагѡ є҆стества̀ во страда́нїихъ, ꙗ҆́кѡ бг҃ъ: тѣ́мже до́брѣ страда́вше, поѧ́хꙋ ст҃ы̑ѧ тѧ̀ бг҃а и҆ цр҃ѧ̀.</p>
<p><red>Бг҃оро́диченъ:</red></p>
<p><red>Н</red>оводѣ́тель человѣ́ча є҆стества̀, чⷭ҇таѧ, и҆зъ тебє́ бо человѣ́ческое поне́слъ, ꙗ҆́кѡ чл҃вѣколю́бецъ бг҃ъ и҆ творе́цъ, є҆стество̀ созда̀ на́ше, и҆сповѣ́дающихъ тѧ̀ вои́стиннꙋ бцⷣꙋ.</p>
<p><red>И҆́нъ. І҆рмо́съ:</red></p>
<p><red>И҆</red>зба́вителю всѣ́хъ, всеси́льне, посредѣ̀ пла́мене благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀, благослови́те, по́йте гдⷭ҇а.</p>
<p><red>И҆</red>стка́ннꙋю ѿ вы́шнїѧ бл҃года́ти, совлече́нїемъ бре́ннагѡ тѣлесѐ, страда́льцы въ ри́зꙋ ѡ҆блеко́шасѧ, любо́вїю вопїю́ще: всѧ̑ дѣла̀, благослови́те, по́йте гдⷭ҇а.</p>
<p><red>К</red>ропле́нїемъ бжⷭ҇твенныѧ кро́ве, мꙋ́чєницы, ѡ҆чи́стившесѧ, кро́вь ва́шꙋ за хрⷭ҇та̀ и҆злїѧ́сте, пою́ще непреста́ннѡ: всѧ̑ дѣла̀, бл҃гослови́те, по́йте гдⷭ҇а.</p>
<p><red>К</red>расны̑ гро́зды ꙗ҆ви́стесѧ мы́сленнагѡ вїногра́да, бл҃же́ннїи, вїно̀ на́мъ пролива́юще бл҃гоче́стїѧ, любо́вїю взыва́ющымъ: всѧ̑ дѣла̀, бл҃гослови́те, по́йте гдⷭ҇а.</p>
<p><red>Бг҃оро́диченъ:</red></p>
<p><red>М</red>ы́сленное ѡ҆чисти́лище бы́сть, всѣ́хъ моли̑твы прїе́млющи, и҆ сн҃ꙋ твоемꙋ̀, пречⷭ҇таѧ, возносѧ́щи, во и҆збавле́нїе пою́щымъ: всѧ̑ дѣла̀, благослови́те, по́йте гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>езсѣ́менное ржⷭ҇тво̀ твоѐ, бцⷣе чⷭ҇таѧ, хрⷭ҇та̀ бг҃а на́шегѡ пѣ́сньми немо́лчными велича́емъ.</p>
<p><red>П</red>релє́стныѧ полкѝ побѣдѝ, сла́вне, си́лою дꙋхо́вною, и҆ прїѧ́тъ вѣне́цъ побѣ́ды, ѳеодо́те. <anchor type="page" number="272"/></p>
<p><red>Ꙗ҆́</red>кѡ ма̑сти чꙋдеса̀ дыха́ѧ, всѣ́хъ бл҃гоꙋха́еши, ѳеодо́те, вѣ́рою и҆ любо́вїю тѧ̀ сла́вѧщыѧ.</p>
<p><red>З</red>аре́ю сїѧ́юще чистоты̀, красны̑ показа́стесѧ добро́тою во страда́нїи, добродѣ̑вы.</p>
<p><red>М</red>ольбꙋ̀ седмосвѣ́тлꙋю, честны̑ѧ, вже́гше, на́съ наста́вите къ незаходи́момꙋ свѣ́тꙋ хрⷭ҇та̀ бг҃а.</p>
<p><red>Бг҃оро́диченъ:</red></p>
<p><red>П</red>а́че всѧ́кїѧ любвѐ твоѐ жела́нїе, пречⷭ҇таѧ, сꙋ́щи, привлачи́тъ мѧ̀ вопи́ти тебѣ̀ непреста́ннѡ: ра́дꙋйсѧ, влⷣчце.</p>
<p><red>И҆́нъ. І҆рмо́съ:</red></p>
<p><red>Є҆́</red>ѵа ᲂу҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нїемъ чревоноше́нїѧ, мі́рови бл҃гослове́нїе процвѣла̀ є҆сѝ. тѣ́мъ тѧ̀ всѝ велича́емъ.</p>
<p><red>П</red>оже́рше жела́нїемъ са́ми себѐ, мꙋ́чєницы до́блїи ра́дꙋющесѧ преда́ша крѡ́ви ᲂу҆се́рднѡ, и҆ бога́тство неѿе́млемо прїѧ́ша, и҆ ны́нѣ мꙋ́ченичєскимъ причто́стесѧ ликостоѧ́нїємъ, всехва́льнїи.</p>
<p><red>Ꙗ҆</red>ви́стесѧ цвѣ́ти мы́сленнїи, благоꙋха́юще стрⷭ҇тоно́сцы благоче́стїе, и҆ бжⷭ҇твеннагѡ гра́да гра́ждане, приста̑нища сꙋ́щымъ въ бꙋ́ри спаси́тєльна, свѣти̑льницы и҆́стины и҆ побѡ́рницы: тѣ́мже досто́йнѡ блажи́ми є҆стѐ.</p>
<p><red>С</red>ъ петро́мъ и҆ па́ѵломъ мꙋ́драго и҆раклі́а, паѵлі́на и҆ венеди́ма, вкꙋ́пѣ а҆ндре́а и҆ хрїсті́нꙋ, и҆ дїонѵ́сїа, почти́мъ, крѣ́пкѡ за хрⷭ҇та̀ пострада́вшыѧ и҆ ле́сть потре́бльшыѧ.</p>
<p><red>З</red>емлѧ̀ ᲂу҆́бѡ крѡ́ви ва́шѧ прїѧ́тъ, и҆злїѧ́вшыѧсѧ, великоимени́тїи, за всѣ́хъ бл҃годѣ́телѧ, жили̑ща же пра́ведныхъ дꙋ́хи. съ ни́миже ликꙋ́юще, помѧни́те помина́ющыѧ ва́съ всегда̀.</p>
<p><red>Бг҃оро́диченъ:</red></p>
<p><red>Г</red>ла́съ тебѣ̀ вѣ́рнїи ра́достнѡ приноша́емъ а҆́гг҃ловъ, бг҃оневѣ́сто: ра́дꙋйсѧ, помо́щнице человѣ́кѡмъ, мꙋ́чєникъ и҆ а҆пⷭ҇лъ ᲂу҆твержде́нїе, и҆ всѣ́хъ прⷪ҇рѡ́къ ѡ҆глаше́нїе, бг҃ороди́тельнице всенепоро́чнаѧ.</p>
<footer/>
</document>
