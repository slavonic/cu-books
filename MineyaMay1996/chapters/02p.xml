<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="519"/>
<p><red>ПРИЛОЖЕ́НІЕ</red></p>
<p><red>Мѣ́сѧца тогѡ́же во в҃-й де́нь.</red></p>
<p><red>Пренесе́нїе моще́й ст҃ы́хъ мч҃никѡвъ бори́са и҆ глѣ́ба, нарече́нныхъ во ст҃о́мъ креще́нїи рѡма́на и҆ даві́да.</red></p>
<p><red>Ве́черъ. Б</red>л҃же́нъ мꙋ́жъ: <red>а҃-й а҆нтїфѡ́нъ.</red></p>
<p><red>На Г</red>дⷭ҇и воззва́хъ: <red>стїхи̑ры, гла́съ є҃.</red></p>
<p><red>Подо́бенъ: Р</red>а́дꙋйсѧ:</p>
<p><red>Р</red>а́дꙋйсѧ и҆ весели́сѧ, вышегра́де, красꙋ́йсѧ и҆ ра́дꙋйсѧ, ст҃а́ѧ цр҃ковь, въ ню́же пренесе́ни бы́ша и҆сцѣле́нїѧ ст҃і́и и҆сто́чницы и҆ побѡ́рницы на врагѝ, побѣ̑ды даю́щїи вѣ̑рнымъ, те́плїи застꙋ̑пницы дꙋ́шъ и҆ тѣле́съ на́шихъ. тѣ́мъ дне́сь всѝ почита́емъ чⷭ҇тно́е пренесе́нїе тѣле́съ ва́шихъ, сла́внїи. Хрⷭ҇тꙋ̀ помоли́тесѧ дарова́ти дꙋша́мъ на́шымъ ми́ръ и҆ ве́лїю млⷭ҇ть.</p>
<p><red>Р</red>а́дꙋйтесѧ и҆ весели́тесѧ, самобра́тнїи, красꙋ́йтесѧ и҆ весели́тесѧ, до́брїи врачѝ, се́ бо прїѧ́ли є҆стѐ ᲂу҆ хрⷭ҇та̀ жела́ємыѧ вѣнцы̀, и҆́миже стра̑сти и҆ недꙋ́зи всѝ и҆сцѣлѧ́ютсѧ. Вы́ бо сокрꙋ́шистѣ бѣсѡ́вскїѧ кѡ́зни и҆ пога̑нскїѧ полкѝ. ва́шими бо мл҃твами и҆ посо́бїемъ вѣ́рнїи лю́ди на́ши держа́внѡ побѣжда́ютъ. тѣ́мъ и҆ мы̀ дне́сь, па́мѧть ва́шꙋ сла́вѧще, вопїе́мъ: хрⷭ҇тꙋ̀ помоли́тесѧ дарова́ти дꙋша́мъ на́шымъ ми́ръ и҆ ве́лїю млⷭ҇ть. <anchor type="page" number="520"/></p>
<p><red>Р</red>а́дꙋйсѧ, ст҃а́ѧ цр҃ковь, ди́внаѧ впра́вдꙋ, въ ню́же пренесе́ни бы́ша ст҃ы̑ѧ ра́ки, ꙗ҆̀же и҆́мꙋтъ въ себѣ̀ да́ры и҆сцѣле́нїѧ бл҃года́ти, чтⷭ҇на̑ѧ тѣлеса̀ ва̑ша, хрⷭ҇тѡ́ви мч҃ницы. Вы́ бо смире́нїе стѧжа́сте и҆ цѣломꙋ́дрїе, слꙋжи́телѧ же невѣ́рствовавша въ стра́хъ вложи́сте и҆ ᲂу҆вѣ́рили є҆стѐ. Недꙋ́зи и҆ стра̑сти и҆сцѣлѧ́ютсѧ, и҆ бѣсѡ́въ мно́жество и҆счеза́ютъ, прогони́ми быва́ютъ невѣ́рныхъ полцы̀ посо́бїемъ ва́шимъ. хрⷭ҇тꙋ̀ помоли́тесѧ дарова́ти дꙋша́мъ на́шымъ ми́ръ и҆ ве́лїю млⷭ҇ть.</p>
<p><red>Сла́ва, гла́съ ѕ҃. Самогла́сенъ:</red></p>
<p><red>П</red>рїиди́те, ли́къ соста́вльше, возвели́чимъ чꙋдотво́рцы и҆ мч҃ники, и҆̀же зако́ннѡ пострада́вшыѧ и҆ свѣ́тлѡ со держа́вными мч҃ники вѣнча́вшыѧсѧ, и҆ со безпло́тными трⷪ҇цѣ предстоѧ́щыѧ, мо́лѧтъ ᲂу҆мири́ти мі́ръ и҆ спастѝ дꙋ́шы на́шѧ.</p>
<p><red>И҆ ны́нѣ, бг҃оро́диченъ.</red></p>
<p><red>Вхо́дъ. Прокі́менъ днѐ и҆ чтє́нїѧ мч҃ничєскаѧ (зрѝ ли́стъ р҃ѳ на ѡ҆б.)</red></p>
<p><red>На лїті́и стїхи̑ры, гла́съ д҃:</red></p>
<p><red>А҆́</red>ще и҆ земна́гѡ црⷭ҇твїѧ, но́вый ка́їнъ бг҃оненави́стникъ и҆ братоненави́стный ᲂу҆бі́йственнѣ лишѝ ва́съ. Хрⷭ҇то́съ же непреходѧ́щее и҆ безконе́чное црⷭ҇тво ва́мъ дарова̀, є҆мꙋ́же со а҆́гг҃льскими во́инствы предстоѧ́ще, моли́тесѧ спастѝ любо́вїю пою́щыѧ всечⷭ҇тнꙋ́ю и҆ многопра́зднственнꙋю па́мѧть ва́шꙋ</p>
<p><red>З</red>емлѧ̀ ѡ҆свѧти́сѧ кро́вїю всечⷭ҇тно́ю ва́шею, и҆ чл҃вѣ́цы ѡ҆богати́вшесѧ ва́ми, и҆сцѣле́нїе незави́стнѡ прїе́млютъ, бг҃омꙋ́дрїи ᲂу҆гѡ́дницы хрⷭ҇тѡ́ви, сла́вне рѡма́не съ неѕло́бивымъ даві́домъ. Моли́тесѧ гдⷭ҇еви, є҆мꙋ́же ѿ ю҆́ности прилѣпи́стесѧ, сп҃стѝ и҆̀же вѣ́рою пою́щыѧ ва́съ. <anchor type="page" number="521"/></p>
<p><red>Сла́ва, гла́съ ѕ҃:</red></p>
<p><red>Д</red>не́сь вѣ́рныхъ собо́ри, ли́къ дх҃о́вный соста́вивше, въ па́мѧти ст҃ы́хъ мч҃никъ ст҃олѣ́пнѡ ликовствꙋ́емъ и҆ весе́лїемъ гдⷭ҇а просла́вимъ, просла́вльшаго ст҃ы̑ѧ своѧ̑, си́мъ а҆́бїе ᲂу҆чꙋ́вствившесѧ и҆ кла́нѧющесѧ чꙋдотво́рномꙋ гро́бꙋ, вопїе́мъ: ра́дꙋйтесѧ, дрꙋ́зи гдⷭ҇ни, попра́вшїи главꙋ̀ ѕмі́евꙋ: ра́дꙋйтесѧ, и҆̀же по ѻ҆бы́чаю ѻ҆́бразъ невре́днѡ сохра́нше: ра́дꙋйтесѧ, хрⷭ҇то́вы ра́ди за́повѣди ᲂу҆бїе́нїе прїи́мшїи: ва̑ша же тѣлеса̀, на мѣ́стѣхъ непрохо́дныхъ и҆ пꙋсты́хъ повє́ржена, сто́лпъ ѻ҆́гненъ возвестѝ. Ра́дꙋйтесѧ, цвѣ̑тницы бл҃гово́нни, крі́ни неꙋвѧда́емїи рѡссі́йстїи, непреста́ннѡ молѧ́щїисѧ хрⷭ҇тꙋ̀ поми́ловатисѧ и҆ сп҃сти́сѧ свѣтоно́снꙋю ва́шꙋ па́мѧть пра́зднꙋющымъ.</p>
<p><red>И҆ ны́нѣ, бг҃оро́диченъ.</red></p>
<p><red>На стїхо́внѣ стїхи̑ры, гла́съ в҃:</red></p>
<p><red>П</red>рїиди́те, цѣломꙋ́дрїѧ люби́телїе, мч҃никъ дво́ицꙋ восхва́лимъ, чⷭ҇тымъ се́рдцемъ хрⷭ҇та̀ возлю́бльшихъ, и҆̀же дꙋша́ми и҆ тѣлесы̀ неразлꙋ́чни и҆ мо́лѧтсѧ гдⷭ҇еви спасти́сѧ дꙋша́мъ на́шымъ.</p>
<p><red>Сті́хъ: П</red>ра́ведникъ, ꙗ҆́кѡ фі́нїѯъ, процвѣте́тъ и҆, ꙗ҆́кѡ ке́дръ, и҆́же въ лїва́нѣ, ᲂу҆мно́житсѧ.</p>
<p><red>Ѿ</red> ст҃а и҆ чⷭ҇тна̀ ко́рене и҆зра́стше, пресла́вне рѡма́не съ неѕло́бивымъ даві́домъ, нетлѣ́емꙋю сла́вꙋ па́че тлѣ́нныѧ и҆збра́вше и҆ хрⷭ҇то́вы любвѐ ра́ди пострада́вше, є҆го́же моли́те сп҃стѝ на́съ, любо́вїю ва́съ почита́ющихъ.</p>
<p><red>Сті́хъ: Н</red>асажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.</p>
<p><red>З</red>а́пѡвѣди хрⷭ҇тѡ́вы дѣ́лы и҆сполнѧ́юще и҆ ѡ҆ ᲂу҆бива́ющихъ молѧ́щесѧ: не поста́ви и҆̀мъ, гдⷭ҇и, грѣха̀ сегѡ̀, гл҃го́люще, мл҃твами гдⷭ҇и твои́хъ ᲂу҆гѡ́дникъ послѝ на́мъ бога̑тыѧ твоѧ̑ млⷭ҇ти. <anchor type="page" number="522"/></p>
<p><red>Сла́ва, гла́съ ѕ҃:</red></p>
<p><red>П</red>рїиди́те, восхва́лимъ чꙋдотво́рцы и҆ мч҃ники: сі́и бо, зако́ннѡ пострада́вше, побѣди́ша сꙋпроти́внаго врага̀. и҆ ны́нѣ, свѣ́тлѡ ᲂу҆кра́шени, предстоѧ́тъ хрⷭ҇тꙋ̀, ра́дꙋющесѧ. тѣ́мъ и҆ мы̀ пѣ́сньми па́мѧть и҆́хъ ве́селѡ похва́лимъ, любо́вїю вопїю́ще: ра́дꙋйтесѧ, вселе́ннѣй застꙋ̑пницы и҆ побѡ́рницы на врагѝ: ра́дꙋйтесѧ, врачѝ болѧ́щымъ и҆ бѣсѡ́мъ прогони́телїе: ра́дꙋйтесѧ, ѽ любе́знаѧ версто̀, бра́тїе прекра́снїи, рѡма́не сла́вный и҆ даві́де чꙋ́дный, люби́мцы хрⷭ҇тѡ́ви, за ны̀ моли́те ст҃ꙋ́ю трⷪ҇цꙋ, ᲂу҆мири́ти мі́ръ и҆ сп҃стѝ дꙋ́шы на́шѧ.</p>
<p><red>И҆ ны́нѣ, бг҃оро́диченъ.</red></p>
<p><red>Тропа́рь, гла́съ д҃:</red></p>
<p><red>Д</red>не́сь цр҃кѡ́внаѧ разширѧ́ютсѧ нѣ̑дра, прїе́млющїи бога́тство бж҃їѧ бл҃года́ти, веселѧ́тсѧ рꙋ́сстїи собо́ри, ви́дѧще пресла̑внаѧ чꙋдеса̀, ꙗ҆̀же твори́те приходѧ́щымъ къ ва́мъ вѣ́рою, ст҃і́и чꙋдотво́рцы бори́се и҆ глѣ́бе, моли́те хрⷭ҇та̀ бг҃а, да сп҃се́тъ дꙋ́шы на́шѧ.</p>
<p><red>И҆́нъ тропа́рь, гла́съ в҃:</red></p>
<p><red>П</red>речⷭ҇тні́и и҆ цѣломꙋ́дреннїи, и҆ неѕло́бивїи страстоте́рпцы, рѡма́не сла́вный и҆ даві́де чꙋ́дный, и҆́го бо гдⷭ҇не є҆ѵⷢ҇льски на ра́мо взе́мше, послѣ́довасте хрⷭ҇тꙋ̀, и҆ кре́стъ є҆гѡ̀, ꙗ҆́кѡ ски́петръ, въ рꙋкꙋ̀ и҆мꙋ́ще, врага̀ бра́та и҆ ѕла́го властолю́бца соѡдолѣ́сте, и҆ то́й ны́нѣ въ гее́ннѣ мꙋ́читсѧ, вы́ же ра́дꙋетесѧ, съ ли́ки а҆́гг҃льскими предстоѧ́ще ст҃ѣ́й трⷪ҇цѣ, моли́тесѧ ѡ҆ держа́вѣ срѡ́дникъ ва́шихъ, бл҃гоꙋго́днѣй бы́ти, и҆ сыновѡ́мъ рꙋ̑сскимъ сп҃сти́сѧ. <anchor type="page" number="523"/></p>
<p><red>И҆́нъ тропа́рь, гла́съ д҃:</red></p>
<p><red>М</red>ч҃ницы гдⷭ҇ни спа́сшїисѧ, пресла́внїи бл҃же́ннїи кнѧ́зи бори́се и҆ глѣ́бе, трꙋжда́ющымсѧ бы́стрїи помѡ́щницы, недꙋ̑жнымъ цѣли́тели, вы́ бо бѡлѣ́зни врачꙋ́ете притека́ющихъ въ цр҃ковь съ вѣ́рою. тѣ́мже и҆ мы̀ мо́лимсѧ: ѿ бѣ́дъ и҆зба́вите на́съ, чтꙋ́щихъ съ любо́вїю пренесе́нїе моще́й ва́шихъ.</p>
<p><red>И҆́нъ тропа́рь, гла́съ и҃:</red></p>
<p><red>Д</red>не́сь всѧ́каѧ дꙋша̀ вѣ́рныхъ весели́тсѧ, въ пренесе́нїе чⷭ҇тны́хъ моще́й ва́шихъ, бори́се и҆ глѣ́бе, слѣпы̑ѧ просвѣща́ете, нѣмы̑мъ ᲂу҆ста̀ ѿверза́ете и҆ печа̑льныѧ ᲂу҆тѣша́ете, прїѧ́ли бо є҆стѐ ѿ хрⷭ҇та̀ бг҃а бл҃года́ть и҆сцѣле́нїй, моли́тесѧ ѡ҆ дꙋша́хъ на́шихъ.</p>
<p><red>На ᲂу҆́трени.</red></p>
<p><red>По а҃-мъ стїхосло́вїи сѣда́ленъ, гла́съ а҃.</red></p>
<p><red>Подо́бенъ: К</red>а́мени запеча́танꙋ:</p>
<p><red>Ѕ</red>вѣзды̀ незаходи̑мыѧ, пресвѣ̑тлаѧ свѣти̑ла ꙗ҆ви́лисѧ є҆стѐ, сла́вный рѡма́не съ до́блимъ даві́домъ, дне́сь и҆ по кончи́нѣ то́чите и҆сцѣлє́нїѧ. сла́ва да́вшемꙋ ва́мъ крѣ́пость, сла́ва вѣнча́вшемꙋ ва́съ, сла́ва дѣ́йствꙋющемꙋ ва́ми и҆сцѣле́нїе.</p>
<p><red>Сла́ва, и҆́нъ сѣда́ленъ, гла́съ то́йже:</red></p>
<p><red>Д</red>не́сь землѧ̀ рꙋ́сскаѧ ва́ми, страстоте́рпцы хрⷭ҇тѡ́ви, кнѧ́же бори́се и҆ сла́вный глѣ́бе, сы́ны вели́кагѡ кнѧ́зѧ влади́мїра, свѣ́титсѧ, ꙗ҆́кѡ со́лнце, свои́ми бо вѣнцы̀ на всю̀ рꙋ́сскꙋю зе́млю сїѧ́ете, моли́те хрⷭ҇та̀ бг҃а на́шего за всѧ̑ вѣ̑рныѧ хрⷭ҇тїа́ны, да сп҃се́тъ дꙋ́шы на́шѧ.</p>
<p><red>И҆ ны́нѣ, пра́здника.</red></p>
<p><red>По в҃-мъ стїхосло́вїи сѣда́ленъ, гла́съ д҃:</red></p>
<p><red>З</red>а́висти ра́ди погꙋ́блени ѿ своегѡ̀ бра́та, и҆́мже приведе́сѧ, ꙗ҆́кѡ а҆́гнцы, бг҃ꙋ, пожро́шасѧ во́лею, за ᲂу҆бива́ющыѧ бг҃ꙋ молѧ́щесѧ, и҆́хже мл҃твами сп҃сѝ дꙋ́шы на́шѧ. <anchor type="page" number="524"/></p>
<p><red>Сла́ва, и҆́нъ сѣда́ленъ, гла́съ то́йже:</red></p>
<p><red>С</red>о ст҃ы́ми ны́нѣ всели́лисѧ є҆стѐ, ст҃ꙋ́ю свою̀ сконча́сте жи́знь, тѣ́мъ и҆ ра́ка ва́ша и҆сто́чникъ и҆сцѣле́нїй показа́сѧ, рѡма́не пребл҃же́нне съ чꙋ́днымъ даві́домъ, мл҃твами ва́шими ѿ напа́сти и҆зба́вите на́съ, ва́съ почита́ющихъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>В</red>ъ кро́въ тво́й, пречⷭ҇таѧ дв҃о, прибѣга́ющихъ, мольбꙋ̀ прїимѝ ѿ на́съ и҆ не преста́й молѧ́щи чл҃вѣколю́бца сп҃сти́сѧ рабѡ́мъ твои̑мъ.</p>
<p><red>По полѷеле́и сѣда́ленъ, гла́съ и҃:</red></p>
<p><red>Подо́бенъ: П</red>ремꙋ́дрости:</p>
<p><red>Б</red>л҃же́нна ᲂу҆̀бо землѧ̀, крѡ́ви ва́шѧ воспрїе́мшаѧ, и҆злїѧ́нны ѿ непра́веднагѡ бра́та и҆ врага̀, пречꙋ́днаѧ и҆ предо́браѧ версто̀, и҆́стинѣ побѡ́рницы и҆ приста́нище небꙋ́рное сꙋ́щымъ въ бѣда́хъ, тѣ́мъ досто́йнѡ бл҃жи́ми є҆стѐ, рѡма́не сла́вне съ неѕло́бивымъ даві́домъ. моли́те хрⷭ҇та̀ бг҃а согрѣше́нїємъ ѡ҆ставле́нїе дарова́ти, чтꙋ́щымъ любо́вїю ст҃ꙋ́ю па́мѧть ва́шꙋ.</p>
<p><red>Сла́ва, и҆́нъ сѣда́ленъ, гла́съ то́йже:</red></p>
<p><red>К</red>ъ бж҃е́ственнѣй красотѣ̀ пресвѣ́тлѡ взѧ́стесѧ бл҃года́тїю, зємны́ѧ концы̀ по́хоти попра́вше свы́ше стра́стїю, рѡма́не и҆ даві́де, вселе́ннѣй свѣти̑ла. тѣ́мъ мо́лимсѧ ѿ тмы̀ грѣхо́вныѧ и҆ ѿ недꙋ̑гъ и҆зба́вити на́съ, мо́лимъ ва́съ: моли́те бг҃а ѡ҆ всѣ́хъ на́съ.</p>
<p><red>И҆ ны́нѣ, бг҃оро́диченъ:</red></p>
<p><red>Ѽ</red> прест҃а́ѧ дв҃о, мт҃и хрⷭ҇то́ва, дꙋшѝ моеѧ̀ стра̑сти и҆сцѣлѝ, ꙗ҆̀же без̾ ᲂу҆ма̀ содѣ́ѧхъ, молю́сѧ, и҆ тишинꙋ̀ мѝ пода́ждь: а҆́зъ бо дꙋ́шꙋ ѡ҆скверни́хъ и҆ тѣ́ло, ѻ҆каѧ́нный, и҆ не вѣ́мъ, <anchor type="page" number="525"/> что̀ сотворю̀ въ де́нь сꙋда̀, є҆гда̀ а҆́гг҃ли дꙋ́шꙋ мою̀ разлꙋча́тъ ѿ ᲂу҆бо́гагѡ моегѡ̀ тѣлесѐ, тогда̀ предста́тельница мѝ бꙋ́ди, и҆збавлѧ́ющи мѧ̀ мꙋче́нїѧ, при́снѡ молѧ́щи сн҃а своего̀ согрѣше́нїємъ ѡ҆ставле́нїе дарова́ти, тебе́ бо и҆мѣ́ю наде́ждꙋ, ра́бъ тво́й.</p>
<p><red>Степє́нна, а҃-й а҆нтїфѡ́нъ д҃-гѡ гла́са. Прокі́менъ, гла́съ д҃: Ч</red>естна̀ пред̾ гдⷭ҇емъ сме́рть прпⷣбныхъ є҆гѡ̀. <red>Сті́хъ: Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; <red>В</red>сѧ́кое дыха́нїе: <red>Є҆ѵⷢ҇лїе ѿ лꙋкѝ, зача́ло р҃ѕ.</red></p>
<p><red>По н҃-мъ ѱалмѣ̀ стїхи́ра, гла́съ ѕ҃:</red></p>
<p><red>Д</red>не́сь ᲂу҆̀бо соше́дшесѧ, многосостоѧ́нїе цр҃ко́вное, пѣ́сньми хва́лѧще хвала́мъ досто́йнаго самоде́ржца влади́мїра, повинꙋ́вшасѧ багрѧни́цы црⷭ҇твїѧ хрⷭ҇то́ва и҆ лю́ди своѧ̑ просвѣти́вша бл҃гоче́стїемъ, ѿ негѡ́же многосвѣ̑тлаѧ два̀ свѣти̑ла произыдо́сте, бори́съ со глѣ́бомъ. и҆́хже не терпѧ̀, бг҃оме́рзскїй братоненави́стникъ ѻ҆рꙋ́жїемъ тѣ́хъ закала́етъ. но мл҃твами, бж҃е, твои́хъ ᲂу҆гѡ́дникъ сп҃сѝ дꙋ́шы на́шѧ.</p>
<p><red>Канѡ́нъ мч҃никѡмъ, гла́съ и҃.</red></p>
<p><red>Пѣ́снь а҃. І҆рмо́съ:</red></p>
<p><red>С</red>окрꙋ́шившемꙋ бра̑ни мы́шцею свое́ю и҆ прове́дшемꙋ і҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ: ꙗ҆́кѡ просла́висѧ.</p>
<p><red>П</red>охва́лимъ, вѣ́рнїи, пресла́внꙋю и҆ чⷭ҇тнꙋ́ю дво́ицꙋ, прехва́льныхъ мч҃никъ рѡма́на и҆ даві́да, и҆́миже хрⷭ҇то́съ просвѣтѝ всю̀ странꙋ̀ рꙋ́сскꙋю.</p>
<p><red>Д</red>арова́вшемꙋ си̑мъ да́ръ бл҃года́ти и҆сцѣле́нїѧ, стра̑сти и҆ недꙋ́ги и҆сцѣлѧ́ти, влⷣцѣ хрⷭ҇тꙋ̀ воспои́мъ сп҃сꙋ и҆ и҆зба́вителю на́шемꙋ, ꙗ҆́кѡ просла́висѧ. <anchor type="page" number="526"/></p>
<p><red>Ꙗ҆́</red>коже речѐ хрⷭ҇то́съ: вѣ́рꙋѧй въ мѧ̀, дѣла̀, ꙗ҆̀же а҆́зъ творю̀, и҆ то́й сотвори́тъ, и҆ бо́лша си́хъ. сїѧ̑ прїе́мша, ст҃і́и мч҃ницы, болѧ́щыѧ и҆сцѣлѧ́ете и҆ дꙋ́хи бѣсѡ́вскїѧ ѿго́ните.</p>
<p><red>Бг҃оро́диченъ:</red></p>
<p><red>Ч</red>тⷭ҇нѣ́йшꙋю херꙋві̑мъ и҆ сла́внѣйшꙋю серафі̑мъ, ро́ждшꙋю на землѝ бг҃а сло́ва, чⷭ҇тоты̀ хра́мъ дꙋше́вный, бцⷣꙋ мр҃і́ю вѣ́рнѡ восхва́лимъ.</p>
<p><red>Катава́сїа пра́здника.</red></p>
<p><red>Пѣ́снь г҃. І҆рмо́съ:</red></p>
<p><red>Оу҆</red>тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на враги̑ моѧ̑ ᲂу҆ста̀ моѧ̑, возвесели́хсѧ ѡ҆ сп҃се́нїи твое́мъ.</p>
<p><red>Ч</red>тⷭ҇ны́мъ пренесе́нїемъ тѣле́съ ва́шихъ, сла́внїи, просла́висѧ чтⷭ҇на́ѧ цр҃ковь, и҆мꙋ́щаѧ въ себѣ̀ бл҃года́ти сокро́вище неѡскꙋ́дное и҆ пречꙋ́дное.</p>
<p><red>С</red>т҃ы̑ѧ ра̑ки ва́ши чⷭ҇тны̑ѧ и҆мꙋ́щи въ себѣ̀ да́ры бл҃года̑тныѧ, пресла́внаѧ тѣлеса̀ ва̑ша, ст҃і́и мч҃ницы бори́се и҆ глѣ́бе, врачѝ недꙋ̑жнымъ.</p>
<p><red>С</red>вѣ́телъ вои́стинꙋ и҆ пречⷭ҇тенъ вышегра́дъ, превы́ше бо всѣ́хъ градѡ́въ превознесе́сѧ, и҆мы́й въ себѣ̀ чⷭ҇тнꙋ́ю цр҃ковь, въ ню́же пренесе́ни бы́ша би́сери многоцѣ́ннїи.</p>
<p><red>Бг҃оро́диченъ:</red></p>
<p><red>Оу҆</red>твердѝ, дв҃о, помышле́нїе моѐ и҆ ᲂу҆́мъ мо́й пла́вающїй ᲂу҆тишѝ, ко́рмчїю бо родила̀ є҆сѝ и҆ ѡ҆чи́стника собла́знѡмъ на́шымъ.</p>
<p><red>Конда́къ и҆ і҆́косъ пра́здника.</red></p>
<p><red>И҆́нъ конда́къ ст҃ы́хъ, гла́съ г҃:</red></p>
<p><red>П</red>рїиди́те, всѝ рꙋ́сстїи собо́ри, чꙋдотвѡ́рцꙋ и҆ мч҃никꙋ бори́са и҆ глѣ́ба восхва́лимъ, зако́ннѡ бо пострада́вше, побѣди́сте сопроти́внаго врага̀, тѣ́мъ ст҃ы́мъ застꙋпле́нїемъ кнѧ́зи рꙋ́сстїи <anchor type="page" number="527"/> врагѝ побѣжда́ютъ, тѣ́мъ па́мѧть є҆́ю ве́селѡ и҆ любо́вїю похва́лимъ, вопїю́ще: за ны̀ моли́те ст҃ꙋ́ю трⷪ҇цꙋ, ᲂу҆мири́ти мі́ръ и҆ сп҃стѝ дꙋ́шы на́шѧ.</p>
<p><red>И҆́нъ конда́къ ст҃ы́хъ, гла́съ д҃:</red></p>
<p><red>Ѿ</red> гро́ба зна́мєнїѧ показа́сте во странѣ̀ рꙋ́сстѣй, ꙗ҆ви́сѧ дне́сь бл҃года́ть и҆сцѣле́нїѧ всѣ̑мъ, къ ва́мъ, страстоте́рпцы, притека́ющымъ съ вѣ́рою, бори́се сла́вный со глѣ́бомъ чꙋ́днымъ. крѣ́пцы вѣ́рою, добропобѣ́днїи мч҃ницы, за хрⷭ҇та̀ под̾е́мше разли̑чныѧ мꙋ̑ки, и҆ на мнѡ́га лѣ̑та сокровє́ни бы́ша ва́ши ст҃і́и мо́щи, ны́нѣ же ꙗ҆влѧ́етесѧ ѿ землѝ, возсїѧ́вше лꙋча́ми, ꙗ҆́кѡ бога́тство многоцѣ́нно, и҆ въ цр҃ковь бж҃їю чⷭ҇тнѡ носи́ми, а҆рхїерє́й бж҃їихъ дла́ньми. тѣ́мже вопїе́мъ ва́мъ: ра́дꙋйтесѧ, кнѧ́зи, рꙋ́сстїи застꙋ̑пницы.</p>
<p><red>Сѣда́ленъ ст҃ы́хъ, гла́съ и҃:</red></p>
<p><red>Х</red>рⷭ҇тѡ́вы ᲂу҆вѣ́дѣвше за́пѡвѣди бл҃гі̑ѧ, того̀ возлюби́вше, страстонѡ́сцы сла́внїи, ѡ҆ ᲂу҆бїе́нїи тѣлесѐ неради́сте, дꙋ́шы же прекра̑сныѧ въ рꙋ́цѣ хрⷭ҇тꙋ̀ преда́сте: ѻ҆́въ, копїе́мъ пробода́емь, веселѧ́щесѧ, дрꙋгі́й же, ꙗ҆́кѡ а҆́гнѧ, без̾ ми́лости закала́емь, сегѡ̀ ра́ди прїѧ́ша да́ръ и҆сцѣле́нїѧ, мч҃ницы самобра́тнїи, моли́те хрⷭ҇та̀ бг҃а грѣхѡ́въ ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть ва́шꙋ.</p>
<p><red>Сла́ва, и҆ ны́нѣ, пра́здника.</red></p>
<p><red>Пѣ́снь д҃. І҆рмо́съ:</red></p>
<p><red>П</red>роро́къ а҆ввакꙋ́мъ ᲂу҆́мныма ѻ҆чи́ма прови́дѣ, гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га прїи́детъ бг҃ъ. сла́ва си́лѣ твое́й, сла́ва снизхожде́нїю твоемꙋ̀.</p>
<p><red>Б</red>ра́тїе прекра́снїи, ра́дꙋйтесѧ, ꙗ҆́кѡ вѣнцы̀ жела́ємыѧ ѿ бг҃а прїе́мше и҆ сегѡ̀ ра́ди ѡ҆ста́вльше всю̀ сла́вꙋ тлѣ́ющꙋю, да хрⷭ҇та̀ прїѡбрѧ́щете є҆ди́наго, би́сера безцѣ́ннаго. <anchor type="page" number="528"/></p>
<p><red>Х</red>рⷭ҇тѡ́вы ᲂу҆вѣ́дѣвше за́пѡвѣди бж҃е́ствєнныѧ и҆ томꙋ̀ послѣ́дꙋюще, воста́нетъ бо, речѐ, бра́тъ на бра́та, сегѡ̀ ра́ди прїѧ́сте нꙋ́жднꙋю сме́рть, ꙗ҆́кѡ а҆́гнцы закала́еми.</p>
<p><red>П</red>рободе́нномꙋ на крестѣ̀ копїе́мъ тебѐ ра́ди послѣ́дꙋѧ стопа́мъ, а҆́гнцꙋ бж҃їю, сла́вный страда́льче, ᲂу҆бі́йцамъ не проти́вльсѧ, бори́се чꙋ́дный, во́ине до́блїй.</p>
<p><red>Бг҃оро́диченъ:</red></p>
<p><red>Р</red>а́дꙋйсѧ, дꙋше́внаѧ цр҃ковь и҆ рꙋно̀ пречⷭ҇тое бг҃оро́сное, воды̀ живы́ѧ и҆сто́чниче неистека́ющїй, влⷣчце, запечатле́нный дв҃ствомъ, рабы̑ своѧ̑ сохранѝ ѿ всѣ́хъ ѕѡ́лъ.</p>
<p><red>Пѣ́снь є҃. І҆рмо́съ:</red></p>
<p><red>Г</red>дⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ.</p>
<p><red>Ꙗ҆́</red>кѡ а҆́гнецъ безѕло́бивъ, не ретꙋ́ѧ же, ни вопїѧ̀, сн҃ъ бж҃їй веде́сѧ на сме́рть. вы́ же, семꙋ̀ послѣ́дꙋюще, не ѿ врага̀, но ѿ сро́дника ᲂу҆бїе́ни бы́сте.</p>
<p><red>В</red>о́зрастомъ и҆ ю҆́ностїю ѡ҆ любвѝ преле́стнѣй небрего́сте, ст҃і́и, хрⷭ҇тѡ́вы за́пѡвѣди и҆сполнѧ́юще, вѣ́чнꙋю жи́знь прїѡбрѣто́сте.</p>
<p><red>В</red>торы́й солꙋ́нь ра́дꙋетсѧ, въ странѣ̀ рꙋ́сстѣй вышегра́дъ сла́вный, и҆мѣ́ѧ въ себѣ̀ бл҃года́ть сла́внꙋ пренесе́нїемъ тѣле́съ ва́шихъ.</p>
<p><red>Бг҃оро́диченъ:</red></p>
<p><red>Оу҆</red>врачꙋ́й, пречⷭ҇таѧ влⷣчце, дꙋ́шꙋ мою̀, мѡлвы̀ же и҆ напа̑сти бѣсѡ́вскїѧ прогонѧ́ющи, врача́ бо страсте́мъ родила̀ є҆сѝ и҆ творца̀ всѣ́хъ. <anchor type="page" number="529"/></p>
<p><red>Пѣ́снь ѕ҃. І҆рмо́съ:</red></p>
<p><red>Ꙗ҆́</red>кѡ во́ды мѡрскі́ѧ, чл҃вѣколю́бче, волна́ми жите́йскими ѡ҆бꙋрева́юсѧ. тѣ́мже, ꙗ҆́кѡ і҆ѡ́на, та́кѡ вопїю́ ти: возведѝ ѿ тлѝ живо́тъ мо́й, благоꙋтро́бне гдⷭ҇и.</p>
<p><red>В</red>сѧ́кѡ мѣ́сто ѡ҆ст҃и́сѧ и҆ и҆́же въ недꙋ́зѣхъ и҆сцѣлева́ютсѧ посѣще́нїемъ ва́шимъ, врачѝ пресла́внїи, слѣпі́и прозира́ютъ, хромі́и хо́дѧтъ, слꙋ́цыи простира́ютсѧ.</p>
<p><red>В</red>о всю̀ зе́млю и҆зыдо́ша вѣща̑нїѧ а҆пⷭ҇льскаѧ, ва́шими же чꙋде́съ и҆сцѣлє́нїи вселе́ннаѧ и҆спо́лнисѧ, вѣ̑рнымъ бо и҆сточа́ете здра́вїе ѻ҆би́льнѡ, сла́внїи.</p>
<p><red>С</red>ло́во твоѐ и҆спо́лнисѧ, чл҃вѣколю́бче, є҆́же речѐ ᲂу҆ченикѡ́мъ свои̑мъ, гра́дъ бо не ᲂу҆кры́етсѧ, верхꙋ̀ горы̀ стоѧ̀. и҆ се́ бо вышегра́дъ просвѣща́етъ всю̀ зе́млю рꙋ́сскꙋю ꙗ҆вле́нїемъ ст҃ы́хъ твои́хъ, гдⷭ҇и.</p>
<p><red>Бг҃оро́диченъ:</red></p>
<p><red>В</red>сепѣ́таѧ дв҃о, свѣ́тлый ѻ҆́блаче, проженѝ мра́къ дꙋшѝ моеѧ̀, ꙗ҆́кѡ со́лнце пра́ведное ро́ждшаѧ, и҆ наста́ви мѧ̀ на стезю̀ живо́тнꙋю мольба́ми свои́ми, пренепоро́чнаѧ.</p>
<p><red>Конда́къ, гла́съ д҃.</red></p>
<p><red>Подо́бенъ: Ꙗ҆</red>ви́лсѧ є҆сѝ дне́сь:</p>
<p><red>Ꙗ҆</red>ви́сѧ дне́сь въ странѣ̀ рꙋ́сстѣй блгⷣть и҆сцѣле́нїѧ всѣ̑мъ, къ ва́мъ, бл҃же́ннїи, приходѧ́щымъ и҆ вопїю́щымъ: ра́дꙋйтесѧ, застꙋ̑пницы те́плїи.</p>
<p><red>І҆́косъ:</red></p>
<p><red>Н</red>овоѧвле́нныхъ мꙋ́чєникъ пресла́внаѧ па́мѧть дне́сь рꙋ́сстѣй землѝ свѣ́тлѡ возсїѧ̀, свѣ̑тлы бо ꙗ҆ви́стесѧ ѕвѣ́зды ѿ бг҃а, чꙋдесы̀ ѡ҆блиста́юще, и҆́хже въ па́мѧть гдⷭ҇ь всѣ̑мъ вѣ̑рнымъ подае́тъ и҆сцѣле́нїе и҆ въ темни́цѣ <anchor type="page" number="530"/> и҆збавле́нїе. тѣ́мже и҆ мы̀, немощні́и, прїиди́те, воспои́мъ сїѧ̑, да воспрїи́мемъ здра́вїе, просвѣща́ете бо слѣпы̑ѧ и҆ недꙋ̑жныѧ и҆сцѣлѧ́ете, застꙋ̑пницы те́плїи.</p>
<p><red>Пѣ́снь з҃. І҆рмо́съ:</red></p>
<p><red>Х</red>алде́йскаѧ пе́щь, ѻ҆гне́мъ распала́емаѧ, ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>В</red>ра̑жїѧ и҆счеза́ютъ полцы̀, и҆ пога̑нскаѧ тѣлеса̀ постла́на быва́ютъ под̾ но́ги во́инѡвъ на́шихъ, призыва́ющихъ и҆мена̀ ст҃ы̑ѧ ва̑ша, мч҃ницы хрⷭ҇тѡ́ви.</p>
<p><red>П</red>ресла́внѡ просла́висѧ всѧ́ко мѣ́сто и҆ страна̀, въ ни́хже созда́ни бы́ша чⷭ҇тны̑ѧ цр҃кви всѣ́ми вѣ́рными ѡ҆ и҆́мени ва́шемъ, сла́внїи хрⷭ҇тѡ́ви мч҃ницы.</p>
<p><red>К</red>то̀ не диви́тсѧ зе́мленъ ва́шемꙋ цѣломꙋ́дрїю, ца́ри и҆ кнѧ́зи, сꙋдїи̑ же и҆ всѝ вѣ́рнїи, ва̑ша чꙋдеса̀ пресла̑внаѧ ви́дѧще, неисцѣ̑льныѧ бо стра̑сти и҆сцѣлѧ́ете вопїю́щымъ: бл҃гослове́нъ бг҃ъ ѻ҆тє́цъ на́шихъ.</p>
<p><red>Бг҃оро́диченъ:</red></p>
<p><red>П</red>речⷭ҇таѧ влⷣчце, влⷣкꙋ всѣ́хъ ро́ждшаѧ, влⷣчества мѧ̀ ѕла́гѡ свободи́въ, наста́ви на пꙋ́ть живо́тный, бл҃гослове́ннаѧ бцⷣе прера́дованнаѧ.</p>
<p><red>Пѣ́снь и҃. І҆рмо́съ:</red></p>
<p><red>П</red>окрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.</p>
<p><red>П</red>омо́щники въ ско́рбехъ, и҆ въ напа́стехъ, и҆ бѣда́хъ, и҆ въ темни́цѣ и҆збавле́нїе, и҆ на бра́ни застꙋпле́нїе <anchor type="page" number="531"/> ва́шимъ посѣще́нїемъ ѿ бг҃а прїе́млемъ, призыва́юще ва́съ, хра́брїи, бра́тїе прекра́снїи.</p>
<p><red>И҆</red>сцѣлѧ́ете стра̑сти, и҆ бѣ́сы прого́ните, и҆ напа̑сти разорѧ́ете всѣ́мъ, сла́вѧщымъ пресла́внѡ ст҃о́е пренесе́нїе тѣле́съ ва́шихъ, всехва́льнїи мч҃ницы хрⷭ҇тѡ́ви, застꙋ̑пницы гра́дꙋ на́шемꙋ.</p>
<p><red>Ѽ</red> бл҃же́ннаѧ, ст҃а́ѧ вои́стинꙋ дво́ице преди́внаѧ, вы̀ кнѧ́зи кнѧзє́мъ, хра́бри же хрⷭ҇тѡ́ви мч҃ницы, ѡ҆ на́съ те́плїи моли́твєнницы, вы́ бо ѡ҆брѣта́етесѧ вско́рѣ, ѿ бѣ́дъ и҆збавлѧ́юще.</p>
<p><red>Бг҃оро́диченъ:</red></p>
<p><red>Ѡ҆</red>мраче́нїе дꙋшѝ моеѧ̀ проженѝ, всечⷭ҇таѧ дв҃о, неразꙋ́мїѧ се́рдце моѐ просвѣтѝ и҆ ᲂу҆́мъ мо́й ѡ҆зарѝ, ро́ждшаѧ вели́каго совѣ́та а҆́гг҃ла, і҆и҃са чл҃вѣколю́бца, бг҃а же и҆ чл҃вѣ́ка, во ѻ҆бое́мъ соверше́на.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>л҃гослове́нъ гдⷭ҇ь, бг҃ъ і҆и҃левъ, воздви́гнꙋвый ро́гъ сп҃се́нїѧ на́мъ въ домꙋ̀ дв҃довѣ, ѻ҆́трока своего̀, въ ни́хже посѣтѝ на́съ восто́къ съ высоты̀ и҆ напра́вилъ ны̀ є҆́сть на пꙋ́ть ми́ра.</p>
<p><red>Б</red>л҃гослове́нъ гдⷭ҇ь бг҃ъ всѣ́хъ, странꙋ́ же и҆ всѧ̑ лю́ди защища́ѧ, чтꙋ́щихъ ва́ши ра́ки, сла́внїи, въ чⷭ҇тнѣй цр҃кви, въ ню́же принесе́ни бы́сте ст҃а́ѧ тѣлеса̀ ва̑ша сла̑внаѧ, рѡма́не и҆ даві́де.</p>
<p><red>Б</red>ж҃е́ственною ре́вностїю распала́еми, ѡ҆ че́сти земнѣ́й и҆ вла́сти небрего́сте, хрⷭ҇тѡ́вы за́пѡвѣди соблюда́юще бж҃е́ствєнныѧ, те́мнаго кнѧ́зѧ попра́ли є҆стѐ, ст҃і́и.</p>
<p><red>Б</red>л҃гослове́нъ гдⷭ҇ь бг҃ъ і҆и҃левъ, вѣнча́вый дво́ицꙋ пречⷭ҇тнꙋ́ю, въ странѣ̀ рꙋ́сстѣй ᲂу҆го́дникѡвъ свои́хъ, и҆́миже посѣтѝ <anchor type="page" number="532"/> на́съ, свѣтода́вче, свы́ше, ᲂу҆моле́нъ быва́ѧ си́ми ѡ҆ на́съ, сп҃се на́шъ.</p>
<p><red>Бг҃оро́диченъ:</red></p>
<p><red>Б</red>л҃гослове́нъ, гпⷭ҇жѐ, пло́дъ твоегѡ̀ чре́ва, призва́вый на́съ и҆з̾ тмы̀ и҆ сѣ́ни смє́ртныѧ и҆ ѡ҆свѧти́вый себѣ̀ лю́ди и҆збра́нны. сего̀ молѝ, пречⷭ҇таѧ влⷣчце, рабѡ́мъ свои̑мъ побѣ̑ды дарова́ти на врагѝ проти̑вныѧ.</p>
<p><red>Свѣти́ленъ. Подо́бенъ: Н</red>е́бо ѕвѣзда́ми:</p>
<p><red>П</red>рїиди́те, пристꙋпи́те, вѣ́рнїи, въ бж҃е́ственнꙋю цр҃ковь пресла́вныхъ мч҃никъ рѡма́на и҆ даві́да, и҆̀же ѡ҆ста́виша сла́вꙋ вре́меннꙋю и҆ возлюби́ша сла́вꙋ безконе́чнꙋю и҆ въ не́й ликꙋ́ютъ съ нб҃е́сными чи́нми. моли́те ѡ҆ на́съ, чтⷭ҇нꙋ́ю ва́шꙋ па́мѧть пра́зднꙋющихъ.</p>
<p><red>Сла́ва, и҆ ны́нѣ, пра́здника.</red></p>
<p><red>На хвали́техъ стїхи̑ры, гла́съ а҃. Подо́бенъ: Н</red>б҃е́сныхъ чинѡ́въ:</p>
<p><red>С</red>вѣтоза́рнаѧ, и҆ ст҃а́ѧ, и҆ бл҃гоѡбра́знаѧ мч҃никѡвъ бори́са и҆ глѣ́ба всепра́зднественнаѧ возсїѧ̀ па́мѧть, и҆́же, всю̀ зе́млю просвѣща́юще и҆ і҆́дѡльскїй мра́къ ѿгонѧ́юще, цѣльба́мъ бл҃года́ть и҆сточа́ютъ.</p>
<p><red>Чⷭ҇</red>тны́ми ка́плѧми крове́й ва́шихъ ѡ҆багри́сте ри̑зы ва́шѧ, бл҃же́ннїи рѡма́не и҆ даві́де, тѣ́мъ вѣ́рою па́мѧть ва́шꙋ пра́зднꙋюще, моли́тесѧ, мо́лимъ ва́съ, ᲂу҆мири́ти мі́ръ и҆ сп҃стѝ дꙋ́шы на́шѧ.</p>
<p><red>Ꙗ҆́</red>кѡ є҆ди́нъ свѣ́тъ во двою̀ тѣлесѝ, мі́ръ просвѣща́ете чꙋде́сными блиста́нїи, страстоте́рпцы гдⷭ҇ни, мра́къ <anchor type="page" number="533"/> невѣ́денїѧ ѿгонѧ́юще, тѣ́мъ воспѣва́емъ ра́достнѡ, похвалѧ́юще ва́шꙋ па́мѧть.</p>
<p><red>Сла́ва, гла́съ ѕ҃.</red></p>
<p><red>И҆̀</red>же на землѝ а҆́гг҃лы и҆ на нб҃сѝ чл҃вѣ́ки бж҃їи, ст҃ы́хъ мч҃никъ почти́мъ, кро́вїю бо ва́шею всю̀ зе́млю рѡссі́йскꙋю ѡ҆свѧти́сте и҆ ѿ вселе́нныѧ просла́вистесѧ, сегѡ̀ ра́ди и҆ мы̀, грѣ́шнїи, къ ва́мъ прибѣга́емъ, и҆сцѣле́нїѧ да́ры прїе́млюще, ᲂу҆гѡ́дницы ст҃і́и рѡма́не и҆ даві́де, скорбѧ́щыѧ ᲂу҆тѣша́ете, печа̑льныѧ застꙋпа́ете, моли́тесѧ ѡ҆ дꙋша́хъ на́шихъ.</p>
<p><red>И҆ ны́нѣ, пра́здника.</red></p>
<p><red>Славосло́вїе вели́кое. И҆ ѿпꙋ́стъ.</red></p>
<p><red>На лїтꙋргі́и. Бл҃жє́нны ѿ канѡ́на, пѣ̑сни г҃-ѧ и҆ ѕ҃-ѧ. Прокі́менъ, гла́съ д҃: С</red>т҃ы̑мъ, и҆̀же сꙋ́ть на землѝ є҆гѡ̀, ᲂу҆дивѝ гдⷭ҇ь всѧ̀ хотѣ̑нїѧ своѧ̑ въ ни́хъ. <red>Сті́хъ: П</red>редзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ. <red>А҆пⷭ҇толъ къ ри́млѧнѡмъ, зача́ло ч҃ѳ. А҆ллилꙋ́їа, гла́съ д҃: В</red>оззва́ша пра́веднїи, и҆ гдⷭ҇ь ᲂу҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ. <red>Сті́хъ: М</red>нѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. <red>Є҆ѵⷢ҇лїе ѿ і҆ѡа́нна, зача́ло н҃в. Прича́стенъ: Р</red>а́дꙋйтесѧ, пра́веднїи, ѡ҆ гдⷭ҇ѣ:</p>
<p><red>Моли́тва.</red></p>
<p><red>Ѽ</red> дво́ице сщ҃е́ннаѧ, бра́тїѧ прекра̑снаѧ, до́блїи страстоте́рпцы бори́се и҆ глѣ́бе, ѿ ю҆́ности хрⷭ҇тꙋ̀ вѣ́рою, чⷭ҇тото́ю и҆ любо́вїю послꙋжи́вшїи, и҆ кровьмѝ свои́ми, ꙗ҆́кѡ багрѧни́цею, ᲂу҆краси́вшїисѧ, и҆ ны́нѣ со хрⷭ҇то́мъ ца́рствꙋющїи. Не забꙋ́дите и҆ на́съ, сꙋ́щихъ на землѝ, но, ꙗ҆́кѡ те́плїи застꙋ̑пницы, ва́шимъ си́льнымъ хода́тайствомъ пред̾ хрⷭ҇то́мъ бг҃омъ сохрани́те ю҆́ныхъ во ст҃ѣ́й вѣ́рѣ и҆ чⷭ҇тотѣ̀ <anchor type="page" number="534"/> неврежде́нными ѿ всѧ́кагѡ прило́га невѣ́рїѧ и҆ нечⷭ҇тоты̀, ѡ҆гради́те всѣ́хъ на́съ ѿ всѧ̑кїѧ ско́рби, ѡ҆ѕлобле́нїй и҆ напра́сныѧ сме́рти, ᲂу҆кроти́те всѧ́кꙋю враждꙋ̀ и҆ ѕло́бꙋ, дѣ́йствомъ дїа́вола воздвига́емꙋю ѡ҆ бли́жнихъ и҆ чꙋжди́хъ. мо́лимъ ва́съ, хрⷭ҇толюби́вїи страстоте́рпцы, и҆спроси́те ᲂу҆ великодарови́тагѡ влⷣки всѣ̑мъ на́мъ ѡ҆ставле́нїе прегрѣше́нїй на́шихъ, є҆диномы́слїе и҆ здра́вїе, и҆збавле́нїе ѿ наше́ствїѧ и҆ноплеме́нныхъ, междоꙋсо́бныѧ бра́ни, ꙗ҆́звы и҆ гла́да. Снабдѣва́йте свои́мъ застꙋпле́нїемъ странꙋ̀ на́шꙋ и҆ всѣ́хъ, чтꙋ́щихъ ст҃ꙋ́ю па́мѧть ва́шꙋ, во вѣ́ки вѣкѡ́въ. <red>а҆ми́нь.</red></p>
<footer/>
</document>
