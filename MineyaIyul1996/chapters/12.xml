<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="239"/><red>Мѣ́сѧца тогѡ́же во в҃ї-й де́нь.</red></p>
<p><red>Ст҃ы́хъ мꙋ́чєникъ, про́кла и҆ і҆ла́рїа:</red></p>
<p><red>И҆ прпⷣбнагѡ ѻ҆тца̀ на́шегѡ мїхаи́ла малеина̀.</red></p>
<p><red>И҆ пра́зднованїе прест҃ѣ́й бцⷣѣ, въ че́сть є҆ѧ̀ і҆кѡ́ны троерꙋ́чица.</red></p>
<p><red>С</red>лꙋ́жба сїѧ̀ пи́сана въ приложе́нїи.</p>
<p><red>Стїхи̑ры гла́съ а҃. Подо́бенъ:</red> <red>Н</red>бⷭ҇ныхъ чинѡ́въ:</p>
<p><red>М</red>ногови̑дныѧ мꙋ̑ки претерпѣ́вше, ꙳ свѣтови̑дныѧ вѣнцы̀ прїѧ́сте вкꙋ́пѣ, і҆ла́рїе и҆ про́кле. ꙳ тѣ́мже ва́шꙋ всепра́зднственнꙋю па́мѧть ꙳ вѣ́рнѡ сотворѧ́емъ, ꙳ молѧ́щесѧ прилѣ́жнѡ, ꙳ є҆́же моли́ти ѡ҆ всѣ́хъ на́съ.</p>
<p><red>Р</red>астерза̑нїѧ пло́ти твоеѧ̀, ꙳ про́кле, претерпѣ́лъ є҆сѝ, ꙳ вѣ́чнꙋю сла́вꙋ прозрѧ̀, бл҃же́нне, ꙳ и҆ ра́йское пребыва́нїе, ꙳ и҆ свѣ́тъ невече́рнїй: ꙳ въ не́мже сы́й, ꙳ молѝ и҆ на́мъ просвѣти́тисѧ пою́щымъ тѧ̀.</p>
<p><red>Ꙗ҆́</red>коже два̀ свѣти̑ла ꙳ мі́ръ просвѣща́ете чꙋде́съ лꙋче́ю, ꙳ страстоте́рпцы гдⷭ҇ни, і҆ла́рїе и҆ про́кле, ꙳ ѡ҆мраче́нїе страсте́й ѿгонѧ́ще. ꙳ тѣ́мже ва́съ воспѣва́емъ ра́достнѡ, пра́зднꙋюще па́мѧть ва́шꙋ.</p>
<p><red>И҆́ны стїхи̑ры прпⷣбнагѡ, гла́съ є҃. Подо́бенъ:</red> <red>П</red>рпⷣбне ѻ҆́ч҃е:</p>
<p><red>П</red>рпⷣбне ѻ҆́ч҃е, ѿ ю҆́ности равноа́гг҃льное ѡ҆блобыза́лъ є҆сѝ житїѐ, и҆ мі́ра кра̑снаѧ, ꙗ҆́кѡ ᲂу҆ме́ты вмѣни́въ: и҆ ꙗ҆́кѡ сѣ́нь сла́вы вре́менныѧ, не сꙋ́щїѧ, ѿбѣ́глъ є҆сѝ, сла́вы бжⷭ҇твенныѧ не забыва́ѧ. є҆ѧ́же ны́нѣ причаща́ешисѧ, ѿве́ргсѧ ᲂу҆́зъ до́лꙋ плотски́хъ, и҆ предстоѧ̀ свѣ́тꙋ трисо́лнечномꙋ, и҆ насыща́ѧсѧ хрⷭ҇то́ва свѣтоли́тїѧ. тогѡ̀ молѝ, томꙋ̀ моли́сѧ всегда̀, дарова́ти цр҃кви є҆диномы́слїе, ми́ръ и҆ ве́лїю ми́лость.</p>
<p><red>П</red>рпⷣбне ѻ҆́ч҃е, сїѧ́нїе ᲂу҆миле́нїѧ, свѣти́льниче сꙋ́щымъ <anchor type="page" number="240"/> во тмѣ̀ ѿча́ѧнїѧ, незаходи́маѧ денни́ца, покаѧ́нїѧ ᲂу҆́гль пречестны́й, добродѣ́телей бжⷭ҇твенный би́серъ, и҆ ми́лостынѧ свѣ́щникъ вели́къ моли́твамъ, си̑рымъ предста́телю и҆ вдови́цамъ: зако́нное пра́вило цр҃кве, и҆ дѣ́тельный свѣти́льникъ воздержа́нїѧ, хрⷭ҇та̀ молѝ, хрⷭ҇то́ви моли́сѧ всегда̀, дарова́ти цр҃кви є҆диномы́слїе, ми́ръ и҆ ве́лїю ми́лость.</p>
<p><red>П</red>рпⷣбне ѻ҆́ч҃е, ѡ҆свѧти́лсѧ є҆сѝ пре́жде рожде́нїѧ, ꙗ҆́коже і҆еремі́а свѧще́ннѣйшїй: тебе́ бо ро́ждшей, гдⷭ҇нѧ мт҃и прорече́ тѧ да́ти пло́дъ, и҆́же и҆ да́нъ бы́ти є҆́й ѿ пеле́нъ, и҆ провозвѣстѝ ꙗ҆́вѣ. и҆ прїѧ́тъ а҆́бїе мы́слїю пра́вою, житїѧ̀ мѧте́жъ бѣжа́ща тѧ̀, бг҃омꙋ́дре, и҆ безмо́лвное житїѐ возлюби́вша, є҆́же и҆ проше́лъ є҆сѝ. ꙗ҆́кѡ песо́къ собо́ри є҆диноѻбра́зныхъ, насади́лъ є҆сѝ при и҆схо́дищахъ во́дъ бж҃їѧ дх҃а.</p>
<p><red>Сла́ва, гла́съ ѕ҃:</red></p>
<p><red>П</red>рпⷣбне ѻ҆́ч҃е мїхаи́ле, во всю̀ зе́млю и҆зы́де вѣща́нїе и҆справле́нїй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ поро́ка поревнова́лъ є҆сѝ, дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.</p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Подо́бенъ:</red> <red>Т</red>ридне́венъ:</p>
<p><red>Н</red>а дре́вѣ живо́тъ на́шъ зрѧ́щи всенепоро́чнаѧ бцⷣа ви́сѧщъ, мт҃рски рыда́ющи вопїѧ́ше: сн҃е мо́й, и҆ бж҃е мо́й, спасѝ любо́вїю пою́щыѧ тѧ̀.</p>
<p><red>На стїхо́внѣ ѻ҆ктѡ́иха. Сла́ва, гла́съ и҃:</red></p>
<p><red>М</red>она́хѡвъ мно́жества наста́вника тѧ̀ почита́емъ, ѻ҆́ч҃е на́шъ мїхаи́ле: твое́ю бо стезе́ю вои́стиннꙋ пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, и҆ прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви поми́ловатисѧ дꙋша́мъ на́шымъ. <anchor type="page" number="241"/></p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:</red></p>
<p><red>Ю҆́</red>ница нескве́рнаѧ, ꙳ ю҆нца̀ ви́дѧщи на дре́вѣ ꙳ пригвожда́ема во́лею, ꙳ рыда́ющи жа́лостнѣ, ꙳ ᲂу҆вы̀ мнѣ̀, вопїѧ́ше, ꙳ люби́мѣйшее ча́до. ꙳ что́ ти со́нмъ воздадѐ безбл҃года́тный є҆вре́йскїй, ꙳ хотѧ́ мѧ ѡ҆безча́дствовати ꙳ ѿ тебє̀, вселюбе́зне;</p>
<p><red>Тропа́рь, гла́съ и҃:</red></p>
<p><red>В</red>ъ тебѣ̀, ѻ҆́ч҃е, и҆звѣ́стнѡ спасе́сѧ, є҆́же по ѻ҆́бразꙋ: прїи́мъ бо крⷭ҇тъ, послѣ́довалъ є҆сѝ хрⷭ҇тꙋ̀, и҆ дѣ́ѧ ᲂу҆чи́лъ є҆сѝ презира́ти ᲂу҆́бѡ пло́ть, прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбне мїхаи́ле, дꙋ́хъ тво́й.</p>
<p><red>На ᲂу҆́трени є҆ди́нъ канѡ́нъ ѻ҆ктѡ́иха, и҆ ст҃ы́хъ два̀, на и҃.</red></p>
<p><red>Канѡ́нъ мꙋ́ченикѡвъ. Творе́нїе і҆ѡ́сифово:</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>Т</red>рїста́ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ тѷмпа́нѣ, во ᲂу҆мерщвле́нїи тѣлесѐ побѣ́дное воспою̀ пѣ́нїе.</p>
<p><red>С</red>оедини́вшесѧ съ бг҃омъ, и҆ бжⷭ҇твенными зарѧ́ми ѡ҆свѣща́еми при́снѡ до́блїю страда́льцы, дꙋ́шꙋ мою̀ просвѣти́те пою́щꙋ свѣтоно́сное и҆ честно́е ва́ше страда́нїе ᲂу҆миле́нїемъ се́рдца, блаже́ннїи.</p>
<p><red>В</red>осперѝ ва́съ нбⷭ҇ное жела́нїе, тѣ́мже всѧ̑ кра̑снаѧ житїѧ̀, страда́льцы, вмѣни́сте ᲂу҆ме́ты, манове́ньми къ бг҃ꙋ ѡ҆божи́вшесѧ, и҆ всю̀ безбо́жныхъ крѣ́пость смири́вше.</p>
<p><red>Ѻ҆</red>гне́мъ бг҃онача́льныѧ вже́гшесѧ трⷪ҇цы, ѕлоче́стїѧ разжжє́нїѧ ᲂу҆гаси́сте мꙋ́дрїи кро́вными течє́нїи. тѣ́мже и҆сцѣле́нїй чи́стыми ѡ҆дожде́нїи страсте́й на́шихъ скве́рнꙋ ѿмы́йте.</p>
<p><red>Б</red>езпеча́льнꙋю жи́знь, нбⷭ҇нꙋю сла́вꙋ, ра́йское наслажде́нїе, свѣ́тъ мы́сленный, кра́сное ра́дованїе мꙋ́чєницы <anchor type="page" number="242"/> взыскꙋ́юще, лю̑таѧ претерпѣ́сте треволнє́нїѧ до́блественнымъ ᲂу҆мо́мъ.</p>
<p><red>Н</red>бⷭ҇нїи ли́цы ва́шемꙋ терпѣ́нїю ᲂу҆диви́шасѧ мꙋ́дрїи: бїє́нїѧ бо пло́ти, и҆ многоплетє́нныѧ мꙋ̑ки, мч҃ницы доблемꙋ́дреннѡ претерпѣ́сте ра́дꙋющесѧ, и҆ врага̀ ѕло́бꙋ сокрꙋши́вше.</p>
<p><red>Бг҃оро́диченъ:</red></p>
<p><red>Ꙗ҆́</red>дъ ᲂу҆ше́съ прама́тере є҆́ѵы, гаврїи́лъ тебѣ̀ провозглаша́ѧ, ра́дꙋйсѧ, вои́стиннꙋ ѿтрѧсѐ, влⷣчце: є҆ди́на бо ты̀ посѣка́телѧ ѕло́бы ѕмі́евы, па́че ᲂу҆ма́ же и҆ сло́ва родила̀ є҆сѝ.</p>
<p><red>И҆́нъ канѡ́нъ прпⷣбнагѡ.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>К</red>олесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆ раздѣли́въ мо́ре, і҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.</p>
<p><red>С</red>вѣтолꙋ́чными мо́лнїѧми дх҃а ѡ҆свѧща́емь, и҆ тогѡ̀ дохнове́нїемъ и҆спо́лненъ, ꙗ҆́коже ѻ҆рга́нъ, преблаже́нне, ѡ҆глаша́емь, дꙋшѝ моеѧ̀ мра́къ ѿженѝ, и҆ пода́ждь мѝ сло́во по достоѧ́нїю пѣ́ти тѧ̀.</p>
<p><red>Р</red>оди́телей любвѐ, предпоче́лъ є҆сѝ содѣ́телевꙋ, и҆ текꙋ́щагѡ житїѧ̀, житїѐ равноа́гг҃льно, и҆ мїрскі́ѧ красоты̀ нетлѣ́нное вои́стиннꙋ ᲂу҆краше́нїе всѣ́хъ цр҃ѧ̀: и҆́миже наслажда́ешисѧ ра́дꙋѧсѧ.</p>
<p><red>В</red>осто́ка трисо́лнечнагѡ бы́лъ є҆сѝ зарѧ̀ всесвѣ́тлаѧ, трисїѧ́ннымъ свѣ́томъ житїѧ̀ твоегѡ̀, землѝ всѐ лицѐ ѡ҆сїѧ̀ бога́тнѡ, и҆ грѣха̀ тмꙋ̀, ѻ҆́ч҃е, разорѧ́ѧ словесы̀ твои́ми.</p>
<p><red>Бг҃оро́диченъ:</red></p>
<p><red>К</red>леща̀, ю҆́же ви́дѣ и҆са́їа дꙋ́хомъ, ᲂу҆́гль носѧ́щаѧ, ты̀ и҆здале́ча ꙗ҆ви́ласѧ є҆сѝ, ᲂу҆́гль бжⷭ҇тва̀ хрⷭ҇та̀ во чре́вѣ носи́вши, прест҃а́ѧ, неѡпа́льнѡ, и҆ на ѡ҆б̾ѧ́тїѧхъ поноси́вши ма́нїемъ всѧ̑ носѧ́щаго. <anchor type="page" number="243"/></p>
<p><red>Пѣ́снь г҃. І҆рмо́съ:</red></p>
<p><red>Н</red>е мꙋ́дростїю, и҆ си́лою, и҆ бога́тствомъ хва́лимсѧ: но тобо́ю ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо свѧ́тъ, па́че тебє̀ чл҃вѣколю́бче.</p>
<p><red>П</red>ремꙋ́дростїю слове́съ бжⷭ҇твенныхъ немꙋ̑дрыѧ ѡ҆бличи́лъ є҆сѝ, и҆ терза̑нїѧ плотска̑ѧ крѣ́постїю дꙋ́ха претерпѣ́лъ є҆сѝ, про́кле всеблаже́нне, мꙋ́чениче бг҃одохнове́нне.</p>
<p><red>Р</red>аспѧ́тꙋ тебѣ̀ бы́вшꙋ неми́лостивнѡ, повелѣ̀ дра́ти тѧ̀ безꙋ́мный, къ бг҃ꙋ дꙋшє́вныѧ ѻ҆́чи простира́юща, и҆ терпѣ́нїемъ тѝ ᲂу҆добрѧ́ема.</p>
<p><red>С</red>окрꙋше́нїе ᲂу҆дѡ́въ мꙋ́жески претерпѣ́лъ є҆сѝ, премꙋ́дре, кро́вїю же разжже́нїе безбо́жїѧ погаси́лъ є҆сѝ, про́кле, ᲂу҆крѣплѧ́емь бжⷭ҇твенною бл҃года́тїю.</p>
<p><red>Бг҃оро́диченъ:</red></p>
<p><red>Р</red>азрѣшѝ, дв҃о, соꙋ́зъ ѕѡ́лъ мои́хъ сосвѧза́ющи мѧ̀ любвѝ, и҆зъ тебє̀ рожде́ннагѡ сло́ва, всенепоро́чнаѧ: и҆ спаси́ мѧ, влⷣчце, моли́твами твои́ми.</p>
<p><red>И҆́нъ. І҆рмо́съ:</red></p>
<p><red>Оу҆</red>твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ᲂу҆твердѝ: ꙗ҆́кѡ нѣ́сть свѧ́тъ па́че тебє̀, є҆ди́не чл҃вѣколю́бче.</p>
<p><red>В</red>озненави́дѣвъ ѿ дꙋшѝ сласте́й го́ресть, и҆ до́льнїѧ возгнꙋша́всѧ сла́вы, мїрска́гѡ са́на во́лею по́ѧсъ ѿве́ргъ, сꙋ́щихъ на землѝ царе́й, предпоче́тъ всѣ́хъ цр҃ѧ̀.</p>
<p><red>Ѿ</red> пеле́нъ ѡ҆свѧще́нъ, ѿ ложе́снъ и҆збра́нъ ꙗ҆ви́лсѧ є҆сѝ: честнѣ́й бо ма́тери твое́й ро́ждшаѧ хрⷭ҇та̀, ѡ҆бѣща̀ да́ти тѧ̀, и҆ ꙗ҆́кѡ ѡ҆свѧще́нъ да́ръ тѧ̀ а҆́бїе прїѧ́тъ.</p>
<p><red>М</red>ѵ́ромъ ты̀ мы́сленнымъ дꙋ́шꙋ и҆ ᲂу҆́мъ ѡ҆чи́стивъ, и҆ тѣ́ло а҆́лчбою и҆стни́въ, всели́лъ є҆сѝ хрⷭ҇та̀, глаго́люща сего̀ и҆мѣ́ѧ въ себѣ̀, и҆ ходѧ́ща, и҆ мі́ръ бл҃гоꙋха́юща.</p>
<p><red>Бг҃оро́диченъ:</red></p>
<p><red>В</red>о ᲂу҆тро́бѣ твое́й, чⷭ҇таѧ, ѻ҆ц҃ꙋ̀ сопресто́льное сло́во <anchor type="page" number="244"/> все́льсѧ, ѿ чⷭ҇тыхъ твои́хъ крове́й вопло́щсѧ, и҆ ро́ждьсѧ тва́рь ѿчи́стивъ і҆дѡлонеи́стовства, кропле́нїемъ своеѧ̀ кро́ве.</p>
<p><red>Конда́къ мꙋ́ченикѡвъ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>Ꙗ҆́</red>кѡ денни́ца ѕвѣзда̀ возсїѧ̀ мꙋ́ченикѡвъ про́кла и҆ і҆ла́рїа честно́е страда́нїе, пред̾ѡзарѧ́ющи на́съ чꙋде́съ свѣтлостьмѝ. тѣ́мже пра́зднꙋемъ па́мѧть ва́шꙋ: хрⷭ҇та̀ бг҃а моли́те, да спасе́тъ дꙋ́шы на́шѧ.</p>
<p><red>Сѣда́ленъ, гла́съ а҃. Подо́бенъ:</red> <red>Г</red>ро́бъ тво́й, сп҃се:</p>
<p><red>І҆</red>ла́рїа, вѣ́рнїи, и҆ сла́внаго про́кла, страда́вшыѧ тве́рдѡ, и҆ врага̀ низложи́вшыѧ, согла́снѡ почти́мъ, хрⷭ҇та̀ велича́юще: сі́и бо чꙋдесы̀ страсте́й мглꙋ̀ ѿго́нѧтъ, просвѣща́юще вѣ́рою къ ни̑мъ притека́ющыѧ.</p>
<p><red>Сла́ва, прпⷣбнагѡ, гла́съ и҃. Подо́бенъ:</red> <red>П</red>ремꙋ́дрости:</p>
<p><red>Х</red>рⷭ҇то́въ а҆́гнецъ слове́сный, ᲂу҆пасы́й на ѕла́цѣ добродѣ́телей прпⷣбнѡ ѻ҆́вцы гдⷭ҇нѧ, ᲂу҆дивлѧ́емь є҆́сть ѿ а҆́гг҃лъ, мꙋ́жествомъ посрами́въ де́мѡны, въ человѣ́цѣхъ поживѐ ꙗ҆́кѡ безпло́тенъ. тѣ́мже и҆ трⷪ҇цѣ предста̀ досто́йнѡ, ᲂу҆пра́вити ста́до моли́твами не престае́тъ, къ немꙋ́же возопїе́мъ: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть твою̀.</p>
<p><red>И҆ ны́нѣ, бг҃оро́диченъ:</red></p>
<p><red>В</red>ъ напа̑сти многоплетє́нныѧ впа́дъ, ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бла́гости: тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нїй ѡ҆ставле́нїе дарова́ти воспѣва́ющымъ досто́йнѡ сла́вꙋ твою̀. <anchor type="page" number="245"/></p>
<p><red>Крⷭ҇тобг҃оро́диченъ:</red></p>
<p><red>А҆́</red>гнца и҆ па́стырѧ и҆ и҆зба́вителѧ, а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопїѧ́ше: мі́ръ ᲂу҆́бѡ ра́дꙋетсѧ, прїе́млѧ тобо́ю и҆збавле́нїе, ᲂу҆тро́ба же моѧ̀ гори́тъ, зрѧ́щи твоѐ распѧ́тїе, є҆́же терпи́ши за милосе́рдїе ми́лости. Долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ᲂу҆милосе́рдисѧ, и҆ да́рꙋй согрѣше́нїй ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑.</p>
<p><red>Пѣ́снь д҃. І҆рмо́съ:</red></p>
<p><red>С</red>ѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.</p>
<p><red>П</red>ослѣ́дова твои̑мъ словесє́мъ ве́щи тве́рдостное: и҆́бо кровоѧ́децъ возбранѧ́ше и҆тѝ къ прє́днимъ, до́ндеже хрⷭ҇та̀ всѣ́хъ є҆ди́наго гдⷭ҇а и҆сповѣ́далъ є҆сѝ, про́кле, бг҃а пресꙋ́щна.</p>
<p><red>Н</red>епобѣди́мымъ дерзнове́нїемъ, и҆ до́блимъ ᲂу҆мо́мъ, страстоте́рпче про́кле, ста́лъ є҆сѝ предъ сꙋди́щемъ, воплоще́нїе велегла́снѡ проповѣ́даѧ, и҆злїѧ́вшагѡ себѐ да́же до ра́бїѧгѡ ѻ҆́браза и҆зба́вителѧ на́шегѡ.</p>
<p><red>Б</red>езстꙋ́днѡ ᲂу҆́бѡ гони́тель, мꙋдрецє́мъ пока́зоваше мꙋ́къ ви́ды, и҆ нꙋ́жднѣйшꙋю сме́рть, непобѣди̑мыѧ же ви́дѧ дивлѧ́шесѧ, и҆ побѣжде́нїе зрѧ̀ своѐ, не домышлѧ́шесѧ.</p>
<p><red>Бг҃оро́диченъ:</red></p>
<p><red>С</red>окрꙋше́нное престꙋпле́нїемъ рꙋ́къ твои́хъ творе́нїе, ᲂу҆щедрѧ́ѧ, сло́ве, въ ложесна̀ неискꙋсобра̑чныѧ все́льсѧ, и҆ во двою̀ сꙋщєствꙋ̀ прише́лъ є҆сѝ, нетлѣ́нїѧ ѡ҆бновлѧ́ѧ пꙋти̑ вѣ́дꙋщымъ тѧ̀.</p>
<p><red>И҆́нъ. І҆рмо́съ:</red></p>
<p><red>Т</red>ы̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. <anchor type="page" number="246"/></p>
<p><red>С</red>трꙋѧ̀ жи́зни твою̀ мы́сль напоѝ бжⷭ҇твеннагѡ дх҃а дѣ́йствомъ: ѿню́дꙋже го́ресть сласте́й ѿри́нꙋвши, бжⷭ҇твенныѧ сла́дости напо́лнисѧ. є҆́юже сы́тѡсти непреста̑нныѧ прїе́млющи, пое́тъ: си́лѣ твое́й сла́ва, чл҃вѣколю́бче.</p>
<p><red>Ѻ҆́</red>гнь и҆скꙋше́нїй, и҆ страсте́й пе́щь, слеза́ми твои́хъ, ѻ҆́ч҃е, тече́нїй, и҆ дꙋхо́вною бога́тною ᲂу҆гаси́лъ є҆сѝ росо́ю, соблю́дсѧ неѡпале́нъ: ѡ҆палѧ́емь бо любо́вїю всѣ́хъ цр҃ѧ̀, вє́щнаѧ ᲂу҆вѧди́лъ є҆сѝ жела̑нїѧ.</p>
<p><red>Оу҆́</red>мъ возне́съ къ житїю̀ нбⷭ҇номꙋ, плотско́е, ѻ҆́ч҃е, ѡ҆блегчи́лъ є҆сѝ ѡ҆тѧгча́вшее ве́щи страсте́й. тѣ́мже трⷪ҇цѣ неꙋкло́ннѡ послꙋжи́лъ є҆сѝ: мѡѷсе́а же нра́въ, и҆ и҆лїино̀ житїѐ подража́ѧ, ви́дѣлъ є҆сѝ гдⷭ҇а.</p>
<p><red>Бг҃оро́диченъ:</red></p>
<p><red>В</red>сѧ̀ добра̀ ты̀ є҆сѝ, чⷭ҇таѧ, бли́жнѧѧ моѧ̀, сн҃ъ тво́й, влⷣчце, зове́тъ тебѣ̀, ст҃ѣ́йшꙋю а҆́гг҃льскагѡ є҆стества̀ ѡ҆брѣ́тъ тѧ̀, и҆ багрѧни́цꙋ тѣ́ла и҆стка̀ неизрече́ннѡ, ѿ чи́стыхъ твои́хъ крове́й, и҆ сла́витъ того̀ сла́вѧщыѧ.</p>
<p><red>Пѣ́снь є҃. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й ѡ҆браща́ѧй и҆зъ мра́чна невѣ́дѣнїѧ, вѣ́рою воспѣва́ющыѧ тѧ̀.</p>
<p><red>Т</red>ы̀, гдⷭ҇и, крѣ́пость мч҃никѡвъ и҆ ᲂу҆твержде́нїе, ты̀, свѧ́те ст҃ы́хъ, непоколеби́маѧ стѣно̀ стра́ждꙋщихъ ᲂу҆се́рднѡ.</p>
<p><red>Ж</red>ела́нїемъ бжⷭ҇твеннымъ дꙋ́шꙋ ѡ҆палѧ́ѧ, терпѣ́лъ є҆сѝ свѣща́ми ѡ҆палѧ́емь, про́кле преблаже́нне досточꙋ́дне.</p>
<p><red>Ѻ҆</red>гнѧ̀ то́чїю ᲂу҆жаса́юсѧ вѣ́чнагѡ, взыва́лъ є҆сѝ ѡ҆палѧ́емь, мꙋ́чениче про́кле, повелѣ́нїи мꙋчи́телѧ, и҆ во́лею ᲂу҆мерщвлѧ́емь.</p>
<p><red>Бг҃оро́диченъ:</red></p>
<p><red>К</red>то̀ мо́жетъ сказа́ти твоѐ та́инство, ѽ влⷣчце бцⷣе! зижди́телѧ бо всѣ́хъ несказа́ннѡ воплоти́ла є҆сѝ.</p>
<p><red>И҆́нъ. І҆рмо́съ:</red></p>
<p><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, <anchor type="page" number="247"/> и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ за́повѣдей твои́хъ, пꙋти̑ моѧ̑ напра́ви, молю́сѧ.</p>
<p><red>Д</red>рема́нїе ᲂу҆ны́нїѧ ѻ҆́чи се́рдца твоегѡ̀ не покры̀, но ᲂу҆ма̀ твоегѡ̀, и҆ жела́нїѧ бжⷭ҇твеннагѡ жа́ломъ ᲂу҆ѧзвлѧ́емь, всено́щнымъ стоѧ́нїемъ, и҆ въ моли́твѣ терпѣ́лъ є҆сѝ, пло́ти не покрыва́ѧ бро́ви.</p>
<p><red>С</red>миреномꙋ́дрїе сожи́тельно и҆мѣ́ѧ ѿ ю҆́ности, видѣ̑нїи бжⷭ҇твенными и҆ поꙋчє́нїи ᲂу҆́мъ просвѣща́ѧ, льсти́вагѡ по́мысломъ не ᲂу҆кра́лсѧ є҆сѝ: но смире́нно и҆мѣ́лъ є҆сѝ мꙋдрова́нїе.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ краснꙋ̀ добро́тою, добродѣ́телей ѡ҆брѣ́тъ тѧ̀ пала́тꙋ кра́сное сло́во, въ твоѧ̑ нетлѣ̑ннаѧ ложесна̀ всели́сѧ. и҆ и҆зъ тебє̀ роди́тисѧ неизмѣ́ннѡ благоизво́ли, вѣ́рныхъ ᲂу҆краша́ѧ ли́ца.</p>
<p><red>Пѣ́снь ѕ҃. І҆рмо́съ:</red></p>
<p><red>П</red>рїидо́хъ во глꙋбины̑ морскі̑ѧ, и҆ потопи́ла мѧ̀ є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ глꙋбины̀ возведѝ живо́тъ мо́й, многоми́лостиве.</p>
<p><red>Н</red>и ѻ҆́гнь, нижѐ ра̑ны, ни ѕвѣ́рїе, нижѐ сме́ртное и҆скꙋше́нїе до́блїи, ва́съ разлꙋчи́ти бж҃їѧ чи́стыѧ и҆ непоро́чныѧ любвѐ возмого́ша.</p>
<p><red>З</red>ако́нѡмъ хва́льнымъ не порабо́таетъ мꙋ́чєникъ вои́стиннꙋ до кро́ве мꙋ́жество: є҆ди́нъ са́мъ сла́вѧй гдⷭ҇ь, велича́етъ ꙗ҆́кѡ ᲂу҆го́дники.</p>
<p><red>Б</red>лагопла́внѡ пꙋчи́нꙋ преше́дше лю́тыхъ мꙋ́къ, ᲂу҆стреми́стесѧ къ бжⷭ҇твенномꙋ приста́нищꙋ, є҆́же ѡ҆ хрⷭ҇тѣ̀, страстоте́рпцы мꙋ́чєницы, присносꙋ́щнагѡ наслажде́нїѧ.</p>
<p><red>Бг҃оро́диченъ:</red></p>
<p><red>С</red>ѐ дв҃а, и҆са́їа вопїѧ́ше дре́вле, совѣ́та а҆́гг҃ла вели́каго ражда́етъ, є҆мманꙋ́ила бг҃а и҆ гдⷭ҇а, и҆ сп҃са дꙋ́шъ на́шихъ.</p>
<p><red>И҆́нъ. І҆рмо́съ:</red></p>
<p><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ <anchor type="page" number="248"/> глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ᲂу҆слы́ши мѧ̀, бж҃е спасе́нїѧ моегѡ̀.</p>
<p><red>Оу҆</red>мертви́въ сла̑сти, ѡ҆живи́лсѧ є҆сѝ дꙋ́хомъ, и҆ свѧза́въ крѣ́пкаго, сосꙋ́ды расхи́тилъ є҆сѝ є҆гѡ̀, и҆ благопотрє́бнымъ добродѣ́телемъ прїѧ́тєлища разшири́лъ є҆сѝ ᲂу҆чє́нїи твои́ми.</p>
<p><red>М</red>алосло́вїе лѣ́ностное ᲂу҆ма̀ ѿгна́въ, хлѣ́бъ живо́тный, и҆ є҆́же ко и҆з̾ѻби́лїю, рꙋко́ю и҆ ѧ҆зы́комъ твои́мъ раздава́ѧ, ѻ҆́ч҃е, сꙋгꙋ́бъ хотѧ́щымъ бы́лъ є҆сѝ.</p>
<p><red>И҆́</red>же тала́нтъ ѿ бж҃їѧ ᲂу҆че́нїѧ ѡ҆брѣ́тъ, ꙗ҆́кѡ сы́й бж҃е́ственнымъ спѣ́хомъ возрасти́въ безъ мѣ́ры, гла́съ влⷣки твоегѡ̀ слы́шиши ра́достенъ, къ лꙋ́чшымъ зовꙋ́щь тѧ̀.</p>
<p><red>Бг҃оро́диченъ:</red></p>
<p><red>З</red>ако́нныхъ кромѣ̀ въ тебѣ̀ вы́шнїй вочл҃вѣ́чисѧ, и҆ пло́ть непрело́жнѡ ꙗ҆́вльсѧ, съ человѣ́ки поживѐ, и҆ къ нбⷭ҇нѣй возвы́ситисѧ стезѝ хотѧ́щымъ показа̀.</p>
<p><red>Конда́къ, гла́съ в҃. Подо́бенъ:</red> <red>Т</red>вє́рдыѧ:</p>
<p><red>П</red>лотскꙋ́ю тѧготꙋ̀ ᲂу҆тончи́лъ є҆сѝ дѣ́лы, дꙋше́внꙋю же бы́стрость впери́лъ є҆сѝ просвѣще́нїемъ, мїхаи́ле, и҆ ꙗ҆ви́лсѧ є҆сѝ трⷪ҇цѣ жили́ще: ю҆́же зрѧ̀, бл҃же́нне, ꙗ҆́снѡ, молѝ непреста́ннѡ ѡ҆ всѣ́хъ на́съ.</p>
<p><red>І҆́косъ:</red></p>
<p><red>М</red>оли́твъ неподви́жимый сто́лпъ, соверше́нїе любвѐ го́рнѧгѡ благоꙋ́мїѧ, ᲂу҆миле́нїѧ бе́здна, не въ тре́тїю ча́сть взѧ́тъ бы́лъ є҆сѝ высоты̀, но и҆дѣ́же незаходи́мое бж҃ество̀ ꙗ҆́снѡ зрѧ́тъ херꙋві́ми, и҆ си́ми видѣ̑нїи сїѧ́ѧ покланѧ́ешисѧ, и҆ сла́вꙋ пребжⷭ҇твеннꙋю прїе́млеши, ѿѻнꙋ́дꙋ ѡ҆божа́емь. тѣ́мъ пѣ́ти тѧ̀ досто́йнѡ не возмога́емъ, про́симъ проще́нїѧ взыва́юще кꙋ́пнѡ: молѝ непреста́ннѡ ѡ҆ всѣ́хъ на́съ.</p>
<p><red>Пѣ́снь з҃. І҆рмо́съ:</red></p>
<p><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ. <anchor type="page" number="249"/></p>
<p><red>Т</red>ѣлеса̀ ра́намъ преда́вше, любо́вїю вопло́щшагѡсѧ сло́ва мч҃ницы, ѿ сегѡ̀ вѣне́цъ пра́вды прїѧ́сте въ лѣ́потꙋ.</p>
<p><red>С</red>вѣ́томъ бжⷭ҇твеннымъ ᲂу҆́мъ просвѣ́щше, вѣ́рою мꙋче́нїѧ тмꙋ̀ претеко́сте, вопїю́ще, прехва́льнїи: ѻ҆тє́цъ на́шихъ бж҃е, благослове́нъ є҆сѝ.</p>
<p><red>Т</red>ече́нїемъ твои́хъ ᲂу҆сте́нъ медото́чныхъ слове́съ, преблаже́нне про́кле, ꙗ҆́кѡ бжⷭ҇твеннымъ и҆сцѣле́нїемъ напоѧ́еши пою́щыѧ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>С</red>и́лою бжⷭ҇твенною ᲂу҆́мъ ᲂу҆крѣ́пль, мꙋ́къ гѡ́рькїѧ ви́ды претерпѣ́лъ є҆сѝ зовы́й, і҆ла́рїе: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ вы́шши всѣ́хъ тва́рей, ражда́еши всѣ́хъ зижди́телѧ, пребы́вши дв҃ою нескве́рнаѧ, бл҃гослове́ннаѧ є҆ди́на, при́снѡ препросла́вленнаѧ.</p>
<p><red>И҆́нъ. І҆рмо́съ:</red></p>
<p><red>Б</red>ж҃їѧ снисхожде́нїѧ ѻ҆́гнь ᲂу҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>С</red>ѣ́мѧ прїе́мъ въ се́рдцы за́повѣдей бж҃їихъ па́че стори́цъ, и҆ ты́сѧща плѡ́дъ прине́слъ є҆сѝ кла́съ бжⷭ҇твенный, мона́хѡвъ вопїю́щихъ: бл҃гослове́нъ бг҃ъ ѻ҆тє́цъ на́шихъ.</p>
<p><red>Д</red>х҃а сосꙋ́дъ прест҃а́гѡ ꙗ҆ви́шасѧ ᲂу҆стнѣ̀ твоѝ, и҆ ꙗ҆́коже наводне́нїе ѧ҆зы́къ честна̑ѧ ᲂу҆чє́нїѧ, трⷪ҇цѣ согла́снѡ зовꙋ́щымъ: бл҃гослове́нъ бг҃ъ ѻ҆тє́цъ на́шихъ.</p>
<p><red>Бг҃оро́диченъ:</red></p>
<p><red>Б</red>езъ сѣ́мене всели́сѧ во чре́во твоѐ созда́вый мѧ̀, и҆ и҆зъ тебє̀ плотоно́сецъ бг҃ъ и҆ чл҃вѣ́къ про́йде. не во двѣ̀ раздѣли́сѧ ѵ҆поста̑си, ни смѣше́нїѧ под̾ѧ́тъ, ѻ҆тцє́въ бг҃ъ бл҃гослове́нный.</p>
<p><red>Пѣ́снь и҃. І҆рмо́съ:</red></p>
<p><red>И҆</red>зба́вителю всѣ́хъ, всеси́льне, посредѣ̀ пла́мене благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀, благослови́те, по́йте гдⷭ҇а. <anchor type="page" number="250"/></p>
<p><red>П</red>о мно́гихъ мꙋ́кахъ стрѣлѧ́нїю свирѣ́пый вра́гъ тѧ̀ предае́тъ: ѿ ни́хже ссѣца́емь, всехва́льный про́кле, ра́дꙋѧсѧ въ рꙋ́цѣ бж҃їи пре́далъ є҆сѝ дꙋ́хъ тво́й.</p>
<p><red>Оу҆</red>ѧзви́сѧ честно́е тѣ́ло твоѐ непреста́нными стрѣлѧ̑нїи, свѧ́те, и҆ неисцѣ́льнѡ ᲂу҆ѧзвѝ врагѝ безплѡ́тныѧ, не пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>П</red>росвѣща́емь заре́ю благода́ти, ꙗ҆́коже ка́мень на землѝ валѧ́емь, сокрꙋши́лъ є҆сѝ, і҆ла́рїе, ᲂу҆твержде́нїе пре́лести, поѧ̀ въ крѣ́пости: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>К</red>а̑пли крове́й твои́хъ поте́кше, нече́стїѧ ѻ҆́гнь ᲂу҆гаси́ша, вѣ̑рныѧ же напои́ша, пою́щыѧ непреста́ннѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>В</red>опло́щсѧ ѿ чⷭ҇тыхъ крове́й твои́хъ бг҃ъ, сотвори́вый и҆ созда́вый мѧ̀, бг҃ороди́тельнице влⷣчце, ѡ҆бновѝ мі́ръ вопїю́щїй: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>И҆́нъ. І҆рмо́съ:</red></p>
<p><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</p>
<p><red>И҆́</red>же пренепостижи́мꙋю гдⷭ҇ню красотꙋ̀, є҆ли́кѡ жела́нїе бѧ́ше, во пло́ти зрѧ̀ ᲂу҆ма̀ свѣ́тлостїю, ны́нѣ пе́рсть ѡ҆ста́вль, и҆ къ нб҃сѝ до конца̀ пресели́всѧ, предъ лице́мъ предстои́ши трⷪ҇цы, зовы́й: лю́дїе, превозноси́те гдⷭ҇а во всѧ̑ вѣ́ки.</p>
<p><red>М</red>ногоцѣ́нный тебѣ̀ вѣне́цъ, по́двигъ сконча́вшꙋ, и҆́же на де́мѡны, влⷣка подадѐ, зла́та свѣтлѣ́йши, и҆ би́сера краснѣ́йши, црⷭ҇тва и҆ безсме́ртїѧ, ѽ ѻ҆́ч҃е! сїѧ́ѧ па́че со́лнца, зове́ши: лю́дїе, превозноси́те гдⷭ҇а во всѧ̑ вѣ́ки.</p>
<p><red>Ѽ</red> сла́дкагѡ ѧ҆зы́ка твоегѡ̀, и҆́мже премꙋ́дрѡ ᲂу҆лови́лъ є҆сѝ поглощє́нныѧ враго́мъ льсти́вымъ! и҆ ко <anchor type="page" number="251"/> и҆змѣне́нїю бжⷭ҇твенномꙋ премѣни́лъ є҆сѝ, водрꙋзи́въ є҆диноѻбра́знѡ сѣ̑ни ꙗ҆́кѡ песо́къ, и҆ зовѧ̀ непреста́ннѡ, свѧще́нницы благослови́те, лю́дїе превозноси́те гдⷭ҇а во всѧ̑ вѣ́ки.</p>
<p><red>Бг҃оро́диченъ:</red></p>
<p><red>Оу҆</red>мерщвлє́нныѧ жа́ломъ всепа́гꙋбнымъ ѕмїи́нымъ, є҆ди́на живода́вца бг҃а ро́ждшаѧ, дв҃о, ѡ҆живи́ла є҆сѝ. є҆го́же прилѣ́жнѡ молѝ, воста̑нїѧ страсте́й ᲂу҆тиши́ти, любо́вїю пою́щихъ: свѧще́нницы благослови́те, лю́дїе превозноси́те є҆го̀ во всѧ̑ вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Є҆́</red>ѵа ᲂу҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нїемъ чревоноше́нїѧ, мі́рови бл҃гослове́нїе процвѣла̀ є҆сѝ: тѣ́мъ тѧ̀ всѝ велича́емъ.</p>
<p><red>С</red>ѐ свѣтоза́рнаѧ и҆ свѧще́ннаѧ, и҆ благонаро́читаѧ мꙋ́чєникъ па́мѧть возсїѧ̀, всю̀ зе́млю просвѣща́ющи, мра́къ ѕло́бы ѿе́млющи, и҆ ѻ҆́блакъ дꙋша́мъ ѿгонѧ́щи, и҆ и҆сцѣле́нїй благода́ть точа́щи.</p>
<p><red>Ꙗ҆́</red>коже два̀ сосца̑ дꙋхѡ́вна пролива́юща и҆сцѣле́нїй млеко̀, мꙋ́чєницы, всѧ̑ка напитава́ете сердца̀, го́ресть недꙋ́гѡвъ ѿгонѧ́ще, и҆ стра̑сти лю̑тыѧ и҆сцѣлѧ́юще. тѣ́мже досто́йнѡ блажи́ми є҆стѐ.</p>
<p><red>К</red>а́плѧми крове́й свѧще́нныхъ ѡ҆мочи́вше багрѧни́цꙋ, пресла́внїи, и҆ сїю̀ краснѡ̀ носѧ́ще, со хрⷭ҇то́мъ ца́рствꙋете всегда̀, є҆ди́нѣмъ цр҃е́мъ и҆ бг҃омъ на́шимъ, ѡ҆ мі́рѣ молѧ́щесѧ.</p>
<p><red>З</red>емлѧ̀ благослови́сѧ ва́шими кровьмѝ, и҆ моще́й положе́нїемъ, перворо́дныхъ це́рковь дꙋ́хомъ бжⷭ҇твеннѣ свѣтлѣ́етсѧ: въ не́йже съ мꙋ́чєники, ꙗ҆́кѡ мꙋ́чєницы, ѡ҆ мі́рѣ моли́тесѧ.</p>
<p><red>Бг҃оро́диченъ:</red></p>
<p><red>С</red>вѣ́та жили́ще, чⷭ҇таѧ, твоѐ пречⷭ҇таѧ бы́сть чре́во, влⷣчце, тебє̀ ра́ди ꙗ҆́вльшагосѧ, въ ве́щи зри́мѣ тѣле́снѣй, <anchor type="page" number="252"/> и҆ всѧ̑ сꙋ́щыѧ во тмѣ̀ просвѣ́щша. тѣ́мже тѧ̀ вѣ́рою ᲂу҆блажа́емъ.</p>
<p><red>И҆́нъ. І҆рмо́съ:</red></p>
<p><red>Оу҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти ѿ дв҃и́ческагѡ чре́ва бы́въ чл҃вѣ́къ. тѣ́мже пречи́стꙋю бцⷣꙋ вѣ́рнїи велича́емъ.</p>
<p><red>Д</red>не́сь всѧ̀ землѧ̀ прїи́де, проповѣ́дающи хрⷭ҇то́во бжⷭ҇твенное и҆́мѧ, пресла́внꙋ и҆ бжⷭ҇твеннꙋю па́мѧть твою̀ торжествꙋ́ѧ: ты́ бо ѡ҆небеси́лъ є҆сѝ ю҆̀ монахоѻбра́зными ᲂу҆че́ньми, и҆ ᲂу҆ѧсни́лъ є҆сѝ а҆́гг҃льскимъ ревнꙋ́ющыѧ чинѡ́мъ.</p>
<p><red>Ѡ҆</red>свѣти́ша мѡ́лнїи твои́хъ чꙋде́съ всѧ̑ концы̀: молѧ́щымбосѧ вѣ́рою, ра́ка твоѧ̀ и҆сточа́етъ и҆сцѣлє́нїѧ. и҆ тебѐ ᲂу҆́бѡ и҆́мать нб҃о, землѧ́ же земнꙋ́ю сѣ́нь тѣ́ла, ю҆́же пре́жде гро́ба и҆стни́вшꙋюсѧ воздержа́нїемъ твои́мъ.</p>
<p><red>З</red>е́мленъ ᲂу҆́мъ не мо́жетъ свѣ́тъ ѻ҆́нъ разꙋмѣ́ти, пресвѣ́тлый и҆ пренеизглаго́ланный трⷪ҇ческїй, є҆го́же ны́нѣ прїѧ́лъ є҆сѝ, и҆́мже и҆ ѡ҆божа́емь ꙗ҆́вѣ: помина́ющихъ тѧ̀, преблаже́нне, помѧнѝ, трⷪ҇цѣ ст҃ѣ́й предстоѧ̀.</p>
<p><red>Бг҃оро́диченъ:</red></p>
<p><red>Ꙗ҆</red>ви́хомсѧ жи́зни бжⷭ҇твенныѧ ѿпаде́ни, дре́ва ра́ди разꙋ́мнагѡ: ты́ же родила̀ є҆сѝ жи́зни дре́во хрⷭ҇та̀ бг҃а, и҆́же ѿ а҆́довыхъ те́мныхъ жили́щъ и҆зведѐ, и҆ къ неѿе́млемѣй введѐ жи́зни пою́щыѧ тѧ̀.</p>
<p><red>Свѣти́ленъ. Подо́бенъ:</red> <red>Н</red>б҃о ѕвѣзда́ми:</p>
<p><red>А҆́</red>гг҃льскагѡ житїѧ̀ жела́ѧ, ᲂу҆дали́лъ є҆сѝ себѐ всѣ́хъ кра́сныхъ житїѧ̀, сели́лсѧ є҆сѝ во дво́рѣхъ за́повѣдей гдⷭ҇нихъ, и҆ со а҆́гг҃лы ра́дꙋешисѧ.</p>
<p><red>Бг҃оро́диченъ:</red></p>
<p><red>Ꙗ҆́</red>же ѿ бг҃а мі́рови пода̑ннымъ благи̑мъ ты̀ вина̀ є҆сѝ, бцⷣе, но и҆ ны́нѣ ми́лостива сотворѝ ѡ҆ ѻ҆́бщемъ спасе́нїи благопремѣ́ннаго бг҃а.</p>
</document>
