<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="517"/>
<p><red>Мѣ́сѧца тогѡ́же въ л҃-й де́нь.</red></p>
<p><red>Ст҃ы́хъ а҆пⷭ҇лъ, сі́лы и҆ сїлꙋа́на, и҆ и҆̀же съ ни́ми.</red></p>
<p><red>И҆ мꙋ́ченика і҆ѡа́нна во́ина.</red></p>
<p><red>С</red>лꙋ́жба сїѧ̀ пи́сана въ приложе́нїи.</p>
<p><red>Стїхи̑ры, гла́съ д҃. Подо́бенъ:</red> <red>Д</red>а́лъ є҆сѝ зна́менїе:</p>
<p><red>Б</red>жⷭ҇твенными ѡ҆блиста́еми ꙳ свѣтоли́тїи, а҆пⷭ҇ли, ꙳ ꙗ҆́коже ѻ҆рлѝ крила́тїи, ꙳ мі́ръ проидо́сте, ꙳ многобо́жїѧ тмꙋ̀ ѿгонѧ́ще, ꙳ и҆ содѣва́юще сы́ны и҆ наслѣ́дники днѐ всѣ́хъ. ꙳ <anchor type="page" number="518"/> тѣ́мже ва́съ почита́емъ, ꙳ и҆ ст҃ы́й и҆ бл҃гонаро́читый пра́здникъ ва́шъ чти́мъ, ꙳ покланѧ́ющесѧ моще́мъ ва́шымъ.</p>
<p><red>С</red>і́лꙋ и҆ а҆ндроні́ка, ꙳ сїлꙋа́на же и҆ криске́нта, ꙳ свѧще́ннѡ ᲂу҆блажа́емъ, ꙳ и҆ хвала́ми почти́мъ, ꙳ ра́достнымъ дне́сь се́рдцемъ є҆пене́та чꙋ́днаго, ꙳ гдⷭ҇ни ᲂу҆ч҃никѝ и҆ проповѣ́дники, ꙳ и҆́миже и҆зба́вихомсѧ і҆́дѡльскагѡ сꙋ́етства, ꙳ и҆ трⷪ҇ческомꙋ сїѧ́нїю ꙳ благоче́стнѡ наꙋчи́хомсѧ.</p>
<p><red>В</red>а́съ въ ве́сь мі́ръ хрⷭ҇то́съ посла̀, ꙳ гноє́нїѧ ѡ҆чища́ющихъ ѕло́бы, а҆пⷭ҇ли, ꙳ и҆ ᲂу҆ѧ́звлєнныѧ ꙗ҆́домъ дꙋшетлѣ́ннымъ ѡ҆бновлѧ́ющихъ дꙋ́шы, ꙳ и҆ къ соверше́нномꙋ здра́вїю ведꙋ́щихъ. ꙳ тѣ́мже ва́съ почита́емъ, ꙳ ꙗ҆́кѡ бл҃годѣ́тели прехва́льныѧ, ꙳ и҆ премꙋ́дрыѧ врачѝ, ꙳ и҆ дꙋхѡ́вныѧ ѻ҆рга́ны.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Р</red>а́дꙋйсѧ, солнцезра́чнаѧ лꙋчѐ, ꙳ сл҃нца незаходи́магѡ прⷭ҇то́ле, ꙳ ꙗ҆́же сл҃нце возсїѧ́вши недоꙋмѣ́нное: ꙳ ра́дꙋйсѧ, ᲂу҆́ме ѡ҆блиста́ѧй бжⷭ҇твенными сїѧ́ньми, ꙳ зарѐ мо́лнїйнаѧ, ꙳ ѡ҆свѣти́вшаѧ землѝ концы̀: и҆́стинное зла́та блиста́нїе, ꙳ вседо́браѧ и҆ пренепоро́чнаѧ, ꙳ свѣ́тъ невече́рнїй ꙳ вѣ̑рнымъ ѡ҆блиста́вши.</p>
<p><red>Крⷭ҇тобг҃оро́диченъ:</red></p>
<p><red>Оу҆</red>мерщвлѧ́ема ви́дѧщи хрⷭ҇та̀, ꙳ пречⷭ҇таѧ влⷣчце, ꙳ ᲂу҆мерщвлѧ́юща льсти́ваго, ꙳ восклица́ше го́рцѣ взыва́ющи ꙳ и҆зъ ᲂу҆тро́бы тоѧ̀ произше́дшꙋ, ꙳ и҆ долготерпѣ́нїю є҆гѡ̀ чꙋдѧ́щисѧ взыва́ше: ꙳ ча́до моѐ любе́знѣйшее, ꙳ не забꙋ́ди рабꙋ̀ твою̀, ꙳ не закоснѝ, человѣколю́бче, моѐ ᲂу҆тѣше́нїе.</p>
<p><red>Тропа́рь, гла́съ г҃:</red></p>
<p><red>А҆</red>пⷭ҇ли ст҃і́и, моли́те ми́лостиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p><red>Канѡ́нъ.</red></p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>Н</red>епроходи́мое волнѧ́щеесѧ мо́ре, бж҃їимъ свои́мъ велѣ́нїемъ, <anchor type="page" number="519"/> и҆зсꙋши́вшемꙋ, и҆ пѣшеше́ствовати сквозѣ̀ є҆̀ і҆и҃льтескїѧ лю́ди наста́вльшемꙋ, гдⷭ҇еви пои́мъ, сла́внѡ бо просла́висѧ.</p>
<p><red>П</red>редстоѧ́ще прⷭ҇то́лꙋ бжⷭ҇твенномꙋ всегда̀, сїѧ́нїемъ же просвѣща́еми незаходи́мымъ, ст҃і́и, просвѣще́нїе дꙋхо́вно всѣ̑мъ и҆спроси́те ѿ ѻ҆ц҃а̀ свѣ́тѡвъ низпосла́ти на́мъ, вѣ́рнѡ ва́съ почита́ющымъ.</p>
<p><red>В</red>озсїѧ́вшаго пра́вды сл҃нца, сла́внїи, ᲂу҆зрѣ́вше ѿ дв҃ы бг҃оѻтрокови́цы, прилѣпи́стесѧ є҆мꙋ̀ бжⷭ҇твеннымъ прича́стїемъ, свѣ́тъ бы́вше, и҆ ѿгна́сте пре́лести мра́къ ве́сь.</p>
<p><red>З</red>ако́нъ бжⷭ҇твенный на ѧ҆зы́цѣ носѧ́ще, всю̀ зе́млю проидо́сте, беззако́нїе є҆ѧ̀ ѿе́млюще, мꙋ́дрїи криске́нте и҆ а҆ндроні́че, сі́ло и҆ сїлꙋа́не, и҆ всѣва́юще сло́во спаси́тельное.</p>
<p><red>П</red>охва́лимъ є҆пене́та сла́внаго, карѳаге́нѡвъ похвалꙋ̀ бжⷭ҇твеннꙋ бы́вшꙋ, и҆ сло́ва ᲂу҆ч҃ника̀, и҆ и҆сцѣле́нїй и҆сто́чника, и҆ вели́ка проповѣ́дника, сꙋ́щымъ па́че ᲂу҆ма̀, и҆ вѣ́ры ᲂу҆твержде́нїе.</p>
<p><red>Бг҃оро́диченъ:</red></p>
<p><red>П</red>репѣ́таго бг҃а неизрече́ннѡ породила̀ є҆сѝ, въ пло́ть ѿ тебє̀ ѡ҆бле́кшасѧ за бла́гость, препѣ́таѧ чⷭ҇таѧ. тѣ́мже благода́рными гла̑сы пѣсносло́вимъ тѧ̀ и҆ ᲂу҆блажа́емъ, ꙗ҆́коже дре́вле прорекла̀ є҆сѝ.</p>
<p><red>Пѣ́снь г҃. І҆рмо́съ:</red></p>
<p><red>Н</red>а ка́мени мѧ̀ вѣ́ры ᲂу҆тверди́въ, разшири́лъ є҆сѝ ᲂу҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.</p>
<p><red>П</red>роповѣ́давше воплоще́нїе влⷣчне, и҆ разрꙋши́вше соꙋ́зъ ѕло́бы, и҆̀же дре́вле свѧ̑занныѧ невѣ́рїемъ мꙋ́дрїи разрѣши́сте, великопроповѣ́дницы, и҆ къ бг҃ꙋ приведо́сте вѣ́рою.</p>
<p><red>С</red>вѣти́льницы незаходи́магѡ свѣтоли́тїѧ бы́вше, тмꙋ̀ безбо́жїѧ ѿгна́сте, показꙋ́юще человѣ́кѡмъ позна́нїѧ свѣ́тъ прехва́льнїи: сегѡ̀ ра́ди всегда̀ блажи́ми є҆стѐ.</p>
<p><red>В</red>о всю̀ зе́млю и҆зы́де, ꙗ҆́коже пое́тъ дв҃дъ, а҆пⷭ҇льское <anchor type="page" number="520"/> бжⷭ҇твенное вѣща́нїе, ᲂу҆ча́щее стрⷭ҇те́мъ сп҃сѡвымъ и҆ воскресе́нїю, и҆́мже воста́хомъ ѿ гробѡ́въ всѝ сꙋ́етства.</p>
<p><red>Бг҃оро́диченъ:</red></p>
<p><red>Ѡ҆</red>брѣ́тъ тѧ̀ а҆́гг҃лъ чистѣ́йшꙋю, вни́де во ᲂу҆тро́бꙋ твою̀ ст҃ꙋ́ю свѣ́тъ, сы́й непристꙋ́пенъ, бцⷣе, и҆ ꙗ҆ви́сѧ человѣ́къ и҆зъ тебє̀ воплоща́емь, во двою̀ є҆стєствꙋ̀ познава́емь.</p>
<p><red>Сѣда́ленъ, гла́съ г҃. Подо́бенъ:</red> <red>Б</red>жⷭ҇твенныѧ вѣ́ры:</p>
<p><red>Б</red>жⷭ҇твенное ᲂу҆́глїе ᲂу҆тѣ́шителѧ теплото́ю ражже́ни, прехва́льнїи бы́вше а҆пⷭ҇ли, безбо́жїѧ мра́къ разори́сте, и҆ вѣ̑рныѧ свѧще́ннѡ согрѣ́ѧсте. тѣ́мже дне́сь па́мѧть ва́шꙋ чтꙋ́ще, про́симъ прїѧ́ти ве́лїю ми́лость.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Б</red>жⷭ҇твеннаѧ ски́нїа была̀ є҆сѝ сло́ва, є҆ди́на пречⷭ҇таѧ мт҃и дв҃о, чистото́ю а҆́гг҃лы превозше́дшаѧ: па́че всѣ́хъ менѐ пе́рсть бы́вша, ѡ҆скверне́на плотски́ми прегрѣше́ньми, ѡ҆чи́сти моли́твъ твои́хъ бжⷭ҇твенными вода́ми, подаю́щи, чⷭ҇таѧ, ве́лїю ми́лость.</p>
<p><red>Крⷭ҇тобг҃оро́диченъ:</red></p>
<p><red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ᲂу҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;</p>
<p><red>Пѣ́снь д҃. І҆рмо́съ:</red></p>
<p><red>П</red>ою́ тѧ, слꙋ́хомъ бо, гдⷭ҇и, ᲂу҆слы́шахъ и҆ ᲂу҆жасо́хсѧ: до менє́ бо и҆́деши, менѐ и҆щѧ̀ заблꙋ́ждшаго. тѣ́мъ мно́гое твоѐ снизхожде́нїе, є҆́же на мѧ̀, прославлѧ́ю, многоми́лостиве.</p>
<p><red>К</red>рѣ́постїю всѧ̑ сотво́ршагѡ, проше́дше вселе́ннꙋю ꙗ҆́коже крила́тїи, спасо́сте сꙋ́щыѧ въ пꙋчи́нѣ лю́тыхъ, бг҃оно́снїи бѣ́дствꙋющыѧ, и҆ къ ти́хомꙋ приста́нищꙋ наста́висте.</p>
<p><red>Оу҆</red>твержда́ѧ разсла́блєнныѧ, сла́вне, мы́сли сло́вомъ, <anchor type="page" number="521"/> сі́ло съ па́ѵломъ проповѣ́дникомъ, проше́дъ ты̀ ве́сь мі́ръ, мно́гими напа́стьми ѡ҆блива́емь, и҆ вѣ̑рнымъ спа́съ ꙗ҆влѧ́ѧсѧ.</p>
<p><red>В</red>е́лїими бл҃года́тьми ᲂу҆краша́емь, ше́ствовалъ є҆сѝ ѿ восто́ка до за́пада, ꙗ҆́коже зарѧ̀, съ па́ѵломъ сі́ло премꙋ́дре, свѣтоза́рнаѧ со́лнцꙋ сꙋ́щи, ꙗ҆зы́кѡвъ сердца̀ просвѣсти́сте.</p>
<p><red>Д</red>а восхва́литсѧ криске́нтъ и҆ а҆ндроні́къ, и҆ съ сі́лою да возвели́читсѧ сїлꙋа́нъ дне́сь, є҆пене́тъ же да похва́литсѧ, хрⷭ҇то́ва вїногра́да сꙋ́ще гро́здїе, сла́дость и҆ска́пающе спаси́тельнꙋю.</p>
<p><red>Бг҃оро́диченъ:</red></p>
<p><red>Ч</red>ꙋде́съ преимꙋ́щее бы́сть є҆́же въ тебѣ̀ бы́вшее чꙋ́до: зако́нѡвъ бо кромѣ̀ є҆сте́ственныхъ законода́вца хрⷭ҇та̀ ражда́еши, престꙋпле́нїе первозда́нныхъ рѣша́ща, всенепоро́чнаѧ.</p>
<p><red>Пѣ́снь є҃. І҆рмо́съ:</red></p>
<p><red>П</red>росвѣще́нїе во тмѣ̀ лежа́щихъ, спасе́нїе ѿча́ѧнныхъ, хрⷭ҇тѐ сп҃се мо́й, къ тебѣ̀ ᲂу҆́тренюю, цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо, ра́звѣ тебє̀, бг҃а не зна́ю.</p>
<p><red>В</red>зѧ́тсѧ твои́хъ ᲂу҆чєни́къ превы́ше небе́съ великолѣ́пїе, проповѣ́дающихъ на землѝ твоѐ сла́вное прише́ствїе, и҆ стрⷭ҇ти и҆ воскресе́нїе, сло́ве бж҃їй, і҆и҃се пребл҃гі́й.</p>
<p><red>П</red>роза́рнаго и҆ пресвѣ́тлаго сосꙋ́да ᲂу҆тѣ́шителева, заблꙋ́ждшихъ наставле́нїе, селꙋ́нѧ пресла́внꙋю похвалꙋ̀, а҆пⷭ҇лѡвъ ᲂу҆добре́нїе, ны́нѣ сїлꙋа́на мꙋ́драго восхва́лимъ.</p>
<p><red>Оу҆</red>крѣ́пльсѧ тезоимени́тнѡ сло́ва посо́бїемъ, премꙋ́дре а҆ндроні́че, прохо́диши, ᲂу҆твержда́ѧ ѡ҆сла́блєннаѧ сердца̀ и҆скꙋше́ньми бори́телѧ, и҆ наставлѧ́ѧ въ бж҃їе позна́нїе.</p>
<p><red>Бг҃оро́диченъ:</red></p>
<p><red>Т</red>ѧ̀ дв҃дъ преднаписа̀ го́рꙋ ᲂу҆сыре́ннꙋ, го́рꙋ бг҃а на́шегѡ, го́рꙋ тꙋ́чнꙋ: въ тебѣ́ бо, ѻ҆трокови́це, позна́шасѧ сегѡ̀ шє́ствїѧ пло́тїю ѡ҆бнища́вшагѡ, и҆ къ пе́рвомꙋ на́съ блаже́нствꙋ возве́дшагѡ. <anchor type="page" number="522"/></p>
<p><red>Пѣ́снь ѕ҃. І҆рмо́съ:</red></p>
<p><red>К</red>о гдⷭ҇ꙋ ѿ ки́та і҆ѡ́на возопѝ: ты́ мѧ возведѝ и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во гла́сѣ хвале́нїѧ, и҆́стины же дꙋ́хомъ пожрꙋ̀ тебѣ̀.</p>
<p><red>В</red>озводи́ми ко гдⷭ҇ꙋ чи́стыми манове́нїи, прикло́ншыѧсѧ до́лꙋ въ поги́бєльныѧ ꙗ҆́мы, привлеко́сте, мꙋ́дрїи, къ высотѣ̀ небе́снѣй высо́кагѡ видѣ́нїѧ и҆ дѣѧ́нїѧ.</p>
<p><red>Є҆</red>ди́ницꙋ ᲂу҆́бѡ сꙋщество́мъ, ли́цы же трⷪ҇цꙋ, бг҃облаже́ннїи въ концѣ́хъ проповѣ́давше, многобо́жнꙋю мглꙋ̀ до конца̀ разори́сте, и҆ свѣти́льницы дꙋша́мъ ꙗ҆ви́стесѧ.</p>
<p><red>В</red>жили́въ тво́й хрⷭ҇то́съ по́мыслъ, криске́нте премꙋ́дре, пома́занїемъ ра́дованїѧ, халкидо́на первопа́стырѧ, ꙗ҆́кѡ сегѡ̀ ᲂу҆ченика̀ благоче́стнѡ показа̀, заблꙋждє́ннымъ стезю̀ показꙋ́ющаго.</p>
<p><red>Бг҃оро́диченъ:</red></p>
<p><red>К</red>раснꙋ́ тѧ добро́тою творе́цъ ѡ҆брѣ́тъ, въ тѧ̀ всели́сѧ, и҆ красе́нъ па́че всѣ́хъ сынѡ́въ земноро́дныхъ ꙗ҆ви́сѧ воплоща́емь, прест҃а́ѧ дв҃о всепѣ́таѧ.</p>
<p><red>Конда́къ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>Л</red>о́зїе ꙗ҆ви́стесѧ хрⷭ҇то́ва вїногра́да, гро́здїе приносѧ́ще мꙋ́дрїи въ добродѣ́телехъ, вїно̀ на́мъ спасе́нїѧ и҆сточа́юще: є҆́же прїе́млюще весе́лїѧ и҆сполнѧ́емсѧ, пра́зднꙋюще пречестнꙋ́ю ва́шꙋ па́мѧть: въ ню́же моли́тесѧ ѡ҆ ѡ҆ставле́нїи грѣхѡ́въ на́шихъ, гдⷭ҇ни а҆пⷭ҇ли.</p>
<p><red>Пѣ́снь з҃. І҆рмо́съ:</red></p>
<p><red>В</red>ѣті̑и ꙗ҆ви́шасѧ ѻ҆́троцы любомꙋ́дрѣйшїи дре́вле, ѿ бг҃опрїѧ́тныѧ бо дꙋшѝ бг҃осло́вѧще, ᲂу҆стна́ми поѧ́хꙋ: пребжⷭ҇твенный ѻ҆тцє́въ и҆ на́шъ бж҃е, бл҃гослове́нъ є҆сѝ.</p>
<p><red>С</red>осꙋ́ды вмѣсти́вшыѧ всю̀ ᲂу҆тѣ́шителевꙋ бл҃года́ть, и҆ прїѧ́тєлища пре́лестей бы́вшихъ погꙋби́вшыѧ, и҆ прїѧ́тны бг҃ꙋ сотвори́вшыѧ, сі́лꙋ и҆ сїлꙋа́на воспое́мъ согла́снѡ.</p>
<p><red>Н</red>ѣ́сть дово́ленъ кто̀ похвали́ти є҆пене́та чꙋ́днаго, <anchor type="page" number="523"/> соѡбрази́босѧ хрⷭ҇тꙋ̀, є҆гѡ̀ ра́ди под̾е́мь стра̑сти, црⷭ҇твїѧ же причасти́сѧ є҆гѡ̀, до́брѣ подвиза́всѧ.</p>
<p><red>П</red>ѣ́тъ бꙋ́ди крі́скъ пѣ́сньми бжⷭ҇твенными, сокровє́нныѧ пꙋти̑ хрⷭ҇то́вы показа́вый, и҆ ѡ҆сꙋди́вый пло́тїю свое́ю ѡ҆сꙋжде́нный грѣ́хъ, и҆ мно́ги неѡсꙋжде́нны показа́вый.</p>
<p><red>Бг҃оро́диченъ:</red></p>
<p><red>Р</red>азрѣшѝ плени̑цы прегрѣше́нїй мои́хъ хода́тайствомъ твои́мъ, чⷭ҇таѧ, и҆ любвѝ соверше́ннѣй бл҃га́гѡ сн҃а твоегѡ̀ привѧжѝ ᲂу҆далѧ́ющасѧ всегда̀ ѿ негѡ̀ сластьмѝ безмѣ́стными.</p>
<p><red>Пѣ́снь и҃. І҆рмо́съ:</red></p>
<p><red>В</red>елѣ́нїю мꙋчи́телевꙋ преподо́бнїи трїѐ ѻ҆́троцы не повинꙋ́вшесѧ, въ пе́щь вве́ржени, бг҃а и҆сповѣ́дахꙋ пою́ще: благослови́те дѣла̀ гдⷭ҇нѧ гдⷭ҇а.</p>
<p><red>Н</red>е да́ша сна̀ ѻ҆чи́ма бо́дрїи сло́ва слꙋжи́тели, до́ндеже сна̀ тѧ́жкагѡ вѣ̑рныѧ ле́сти и҆зба́виша, и҆ свѣ́та и҆ днѐ сы́ны показа́ша.</p>
<p><red>Б</red>ы́вше колесни́ца бж҃їѧ, стѧжа́сте того̀ ведꙋ́ща къ нбⷭ҇номꙋ ше́ствїю, ва́съ а҆пⷭ҇ли сла́внїи, и҆ ѻ҆рꙋ̑жїѧ всѧ̑ пре́лести сокрꙋша́юща.</p>
<p><red>П</red>ремꙋ́дрый сі́ла, ꙗ҆́кѡ хрⷭ҇то́въ слꙋжи́тель, досто́йнѡ да похва́литсѧ, и҆ съ ни́мъ да просла́витсѧ вѣ́рнѡ крі́скъ и҆ а҆ндроні́къ, свѣти́льницы всѧ̑ ꙗ҆зы́ки просвѣти́вшыѧ.</p>
<p><red>Трⷪ҇ченъ:</red></p>
<p><red>В</red>оспои́мъ живонача́льнꙋю трⷪ҇цꙋ, ѵ҆поста́сьми ᲂу҆стро́енꙋю, разꙋмѣва́емꙋю же є҆стество́мъ є҆ди́нымъ, и҆ пою́ще рце́мъ: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>Є҆́</red>же пре́жде со́лнца свѣти́льника бг҃а возсїѧ́вшаго, пло́тски къ на́мъ прише́дшаго, и҆зъ бокꙋ̀ дв҃и́чꙋ, неизрече́ннѡ воплоти́вшаѧ, благослове́ннаѧ всечи́стаѧ, тѧ̀, бцⷣе, велича́емъ.</p>
<p><red>В</red>ра́чеве дꙋ́шъ же и҆ тѣле́съ бы́сте спаси́тельнїи, <anchor type="page" number="524"/> дꙋхо́вными лѣчба́ми ѡ҆чища́ете недꙋ̑жныѧ, и҆ здра́вїе показꙋ́ете сꙋгꙋ́бо, бг҃осїѧ́ннїи а҆пⷭ҇ли: тѣ́мже досто́йнѡ блажи́ми є҆стѐ.</p>
<p><red>Ꙗ҆</red>ви́стесѧ теплото́ю дх҃а вже́гшесѧ ꙗ҆́кѡ ᲂу҆́глїе, и҆ ле́дъ пре́лести растопи́сте, и҆ сердца̀ помє́рзшаѧ вѣ́рою согрѣ́ѧсте, и҆ къ веснѣ̀, премꙋ́дрїи, спаси́тельнѣй наста́висте.</p>
<p><red>С</red>оста́вимъ ли́къ въ домꙋ̀ бг҃а на́шегѡ, сла́вѧще сїлꙋа́на и҆ сі́лꙋ, и҆ а҆ндроні́ка и҆ вели́каго є҆пене́та, и҆ криске́нта всемꙋ́драго, ꙗ҆́кѡ и҆́стины проповѣ́дники и҆ моли́твенники на́шѧ сꙋ́щыѧ.</p>
<p><red>С</red>т҃а̀ и҆ полна̀ дарова́нїй бжⷭ҇твеннагѡ дх҃а, свѧще́ннаѧ вои́стиннꙋ и҆ достохва́льнаѧ ва́ша па́мѧть, бг҃одѣ́тельными зарѧ́ми ѡ҆сїѧ́ющи благочести́выхъ и҆сполне́нїе, пѣ́ти ва́съ мꙋ́дрїи повелѣва́етъ.</p>
<p><red>Бг҃оро́диченъ:</red></p>
<p><red>П</red>ощади́ мѧ хотѧ́й во сла́вѣ па́ки прїитѝ бж҃ества̀, сꙋди́ти вселе́ннѣй, всеси́льне, мольба́ми неискꙋсобра́чныѧ, влⷣко, ро́ждшїѧ тѧ̀, и҆ да не во ѻ҆́гнь по́слеши мѧ̀, ѡ҆сꙋжде́на прегрѣше́ньми.</p>
<footer/>
</document>
