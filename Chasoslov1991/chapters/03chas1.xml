<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="73"/>
<p><red>Ча́съ пе́рвый.</red></p>
<p><red>П</red>рїиди́те, поклони́мсѧ: <red>три́жды.</red></p>
<p><red>И҆ покло́ны трѝ.</red></p>
<p><red>Г</red>лаго́лы<footnote lang="cu">Ѱ. є҃</footnote> моѧ̑ внꙋшѝ гдⷭ҇и, разꙋмѣ́й зва́нїе моѐ. Вонмѝ гла́сꙋ моле́нїѧ моегѡ̀, цр҃ю̀ мо́й и҆ бж҃е мо́й, ꙗ҆́кѡ къ тебѣ̀ помолю́сѧ гдⷭ҇и. Заꙋ́тра ᲂу҆слы́ши гла́съ мо́й, заꙋ́тра предста́нꙋ тѝ, и҆ ᲂу҆́зриши мѧ̀. Ꙗ҆́кѡ бг҃ъ не хотѧ́й беззако́нїѧ, ты̀ є҆сѝ: не присели́тсѧ къ тебѣ̀ лꙋка́внꙋѧй, нижѐ пребꙋ́дꙋтъ беззакѡ́нницы пред̾ ѻ҆чи́ма твои́ма. Возненави́дѣлъ є҆сѝ всѧ̑ дѣ́лающыѧ беззако́нїе, погꙋби́ши всѧ̑ глаго́лющыѧ лжꙋ̀: мꙋ́жа крове́й и҆ льсти́ва гнꙋша́етсѧ гдⷭ҇ь. а҆́зъ же мно́жествомъ млⷭ҇ти твоеѧ̀, вни́дꙋ въ до́мъ тво́й, поклоню́сѧ ко хра́мꙋ ст҃о́мꙋ твоемꙋ̀ въ стра́сѣ твое́мъ. Гдⷭ҇и, наста́ви мѧ̀ <anchor type="page" number="74"/> пра́вдою твое́ю, вра̑гъ мои́хъ ра́ди и҆спра́ви пред̾ тобо́ю пꙋ́ть мо́й. Ꙗ҆́кѡ нѣ́сть во ᲂу҆стѣ́хъ и҆́хъ и҆́стины, се́рдце и҆́хъ сꙋ́етно, гро́бъ ѿве́рстъ горта́нь и҆́хъ, ѧ҆зы́ки свои́ми льща́хꙋ. Сꙋдѝ и҆̀мъ бж҃е, да ѿпадꙋ́тъ ѿ мы́слей свои́хъ: по мно́жествꙋ нече́стїѧ и҆́хъ и҆зри́ни ѧ҆̀, ꙗ҆́кѡ преѡгорчи́ша тѧ̀, гдⷭ҇и. И҆ да возвеселѧ́тсѧ всѝ ᲂу҆пова́ющїи на тѧ̀, во вѣ́къ возра́дꙋютсѧ, и҆ всели́шисѧ въ ни́хъ: и҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ. Ꙗ҆́кѡ ты̀ бл҃гослови́ши пра́ведника гдⷭ҇и, ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ.</p>
<p><red>Г</red>дⷭ҇и,<footnote lang="cu">Ѱ. п҃ѳ</footnote> прибѣ́жище бы́лъ є҆сѝ на́мъ въ ро́дъ и҆ ро́дъ. Пре́жде да́же гора́мъ не бы́ти, и҆ созда́тисѧ землѝ и҆ вселе́ннѣй, и҆ ѿ вѣ́ка и҆ до вѣ́ка ты̀ є҆сѝ. Не ѿвратѝ человѣ́ка во смире́нїе, и҆ ре́клъ є҆сѝ: ѡ҆брати́тесѧ сы́нове человѣ́честїи. <anchor type="page" number="75"/> Ꙗ҆́кѡ ты́сѧща лѣ́тъ пред̾ ѻ҆чи́ма твои́ма гдⷭ҇и, ꙗ҆́кѡ де́нь вчера́шнїй, и҆́же мимои́де, и҆ стра́жа нощна́ѧ. Оу҆ничиже́нїѧ и҆́хъ лѣ̑та бꙋ́дꙋтъ: ᲂу҆́трѡ ꙗ҆́кѡ трава̀ мимои́детъ. Оу҆́трѡ процвѣте́тъ и҆ пре́йдетъ, на ве́черъ ѿпаде́тъ, ѡ҆жестѣ́етъ и҆ и҆́зсхнетъ. Ꙗ҆́кѡ и҆счезо́хомъ гнѣ́вомъ твои́мъ, и҆ ꙗ҆́ростїю твое́ю смꙋти́хомсѧ. Положи́лъ є҆сѝ беззакѡ́нїѧ на̑ша пред̾ тобо́ю: вѣ́къ на́шъ въ просвѣще́нїе лица̀ твоегѡ̀. Ꙗ҆́кѡ всѝ дні́е на́ши ѡ҆скꙋдѣ́ша, и҆ гнѣ́вомъ твои́мъ и҆счезо́хомъ. Лѣ̑та на̑ша ꙗ҆́кѡ паꙋчи́на поꙋча́хꙋсѧ: дні́е лѣ́тъ на́шихъ, въ ни́хже се́дмьдесѧтъ лѣ́тъ, а҆́ще же въ си́лахъ, ѻ҆́смьдесѧтъ лѣ́тъ, и҆ мно́жае и҆́хъ трꙋ́дъ и҆ болѣ́знь: ꙗ҆́кѡ прїи́де кро́тость на ны̀, и҆ нака́жемсѧ. Кто̀ вѣ́сть держа́вꙋ гнѣ́ва твоегѡ̀, <anchor type="page" number="76"/> и҆ ѿ стра́ха твоегѡ̀ ꙗ҆́рость твою̀ и҆счестѝ; Десни́цꙋ твою̀ та́кѡ скажи́ ми, и҆ ѡ҆кова̑нныѧ се́рдцемъ въ мꙋ́дрости. Ѡ҆брати́сѧ гдⷭ҇и, доко́лѣ; и҆ ᲂу҆моле́нъ бꙋ́ди на рабы̑ твоѧ̑. И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ. Во всѧ̑ дни̑ на́шѧ возвесели́хомсѧ, за дни̑ въ нѧ́же смири́лъ ны̀ є҆сѝ, лѣ̑та въ нѧ́же ви́дѣхомъ ѕла̑ѧ. И҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ. И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.</p>
<p><red>М</red>лⷭ҇ть<footnote lang="cu">Ѱ. р҃</footnote> и҆ сꙋ́дъ воспою̀ тебѣ̀, гдⷭ҇и: Пою̀ и҆ разꙋмѣ́ю въ пꙋтѝ непоро́чнѣ, когда̀ прїи́деши ко мнѣ̀; прехожда́хъ въ неѕло́бїи се́рдца моегѡ̀, посредѣ̀ до́мꙋ моегѡ̀. Не предлага́хъ <anchor type="page" number="77"/> пред̾ ѻ҆чи́ма мои́ма ве́щь законопрестꙋ́пнꙋю, творѧ́щыѧ престꙋпле́нїе возненави́дѣхъ. Не прильпѐ мнѣ̀ се́рдце стропти́во, ᲂу҆клонѧ́ющагѡсѧ ѿ менѐ лꙋка́вагѡ не позна́хъ: Ѡ҆клевета́ющагѡ та́й и҆́скреннѧго своего̀, сего̀ и҆згонѧ́хъ: го́рдымъ ѻ҆́комъ и҆ несы́тымъ се́рдцемъ, съ си́мъ не ꙗ҆дѧ́хъ. Ѻ҆́чи моѝ на вѣ̑рныѧ землѝ, посажда́ти ѧ҆̀ со мно́ю: ходѧ́й по пꙋтѝ непоро́чнꙋ, се́й мѝ слꙋжа́ше. Не живѧ́ше посредѣ̀ до́мꙋ моегѡ̀ творѧ́й горды́ню: глаго́лѧй непра́вєднаѧ, не и҆справлѧ́ше пред̾ ѻ҆чи́ма мои́ма. Во ᲂу҆́трїѧ и҆збива́хъ всѧ̑ грѣ̑шныѧ землѝ, є҆́же потреби́ти ѿ гра́да гдⷭ҇нѧ всѧ̑ дѣ́лающыѧ беззако́нїе.</p>
<p><red>Сла́ва, и҆ ны́нѣ:</red></p>
<p><red>А҆</red>ллилꙋ́їѧ, а҆ллилꙋ́їа, а҆ллилꙋ́їа, сла́ва тебѣ̀ бж҃е. <red>Три́жды.</red> <red>Покло́ны г҃.</red></p>
<p><red>Г</red>дⷭ҇и поми́лꙋй, <red>три́жды.</red> <anchor type="page" number="78"/></p>
<p><red>И҆ а҆́ще ᲂу҆́бѡ Б</red>г҃ъ гдⷭ҇ь <red>пое́тсѧ, глаго́лемъ: Сла́ва, тропа́рь днѐ. И҆ ны́нѣ: Ч</red>то́ тѧ нарече́мъ:</p>
<p><red>А҆́ще же а҆ллилꙋ́їа, глаго́лемъ тропа́рь, во гла́съ ѕ҃:</red></p>
<p><red>З</red>аꙋ́тра ᲂу҆слы́ши гла́съ мо́й, цр҃ю̀ мо́й и҆ бж҃е мо́й.</p>
<p><red>Сті́хъ а҃: Г</red>лаго́лы моѧ̑ внꙋшѝ гдⷭ҇и, разꙋмѣ́й зва́нїе моѐ.</p>
<p><red>Сті́хъ в҃: Ꙗ҆́</red>кѡ къ тебѣ̀ помолю́сѧ,</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ч</red>то́ тѧ нарече́мъ, ѽ бл҃года́тнаѧ; нб҃о, ꙗ҆́кѡ возсїѧ́ла є҆сѝ сл҃нце пра́вды: ра́й, ꙗ҆́кѡ прозѧбла̀ є҆сѝ цвѣ́тъ нетлѣ́нїѧ: дв҃ꙋ, ꙗ҆́кѡ пребыла̀ є҆сѝ нетлѣ́нна: чи́стꙋю мт҃рь, ꙗ҆́кѡ и҆мѣ́ла є҆сѝ на ст҃ы́хъ твои́хъ ѡ҆б̾ѧ́тїѧхъ сн҃а, всѣ́хъ бг҃а. того̀ молѝ сп҃сти́сѧ дꙋша́мъ на́шымъ. <anchor type="page" number="79"/></p>
<p><red>С</red>тѡпы̀<footnote lang="cu">Ѱ ри҃і, рл҃г ‑ рл҃є</footnote> моѧ̑ напра́ви по словесѝ твоемꙋ̀: и҆ да не ѡ҆блада́етъ мно́ю всѧ́кое беззако́нїе. И҆зба́ви мѧ̀ ѿ клеветы̀ человѣ́ческїѧ, и҆ сохраню̀ за́пѡвѣди твоѧ̑. Лицѐ твоѐ просвѣтѝ на раба̀ твоего̀, и҆ наꙋчи́ мѧ ѡ҆правда́нїємъ твои̑мъ.</p>
<p><red>Д</red>а и҆спо́лнѧтсѧ ᲂу҆ста̀ моѧ̑ хвале́нїѧ твоегѡ̀ гдⷭ҇и, ꙗ҆́кѡ да воспою̀ сла́вꙋ твою̀, ве́сь де́нь великолѣ́пїе твоѐ.</p>
<p><red>Сі́и стїхѝ въ четыредесѧ́тницѣ ка́кѡ пою́тсѧ, пи́сано є҆́сть въ трїѡ́ди.</red></p>
<p><red>Т</red>рист҃о́е. <red>По Ѻ҆́</red>ч҃е на́шъ:</p>
<p><red>Сщ҃е́нникъ: Ꙗ҆́</red>кѡ твоѐ є҆́сть црⷭ҇тво:</p>
<p><red>А҆́ще нѣ́сть четыредесѧ́тница, глаго́лемъ конда́къ ст҃а́гѡ, и҆лѝ прилꙋчи́вшагѡсѧ пра́здника. А҆́ще же є҆́сть четыредесѧ́тница: и҆лѝ кондака̀ нѣ́сть, въ понедѣ́льникъ ᲂу҆́бѡ и҆ во</red> <anchor type="page" number="80"/> <red>вто́рникъ, и҆ въ четверто́къ глаго́ли настоѧ́щїй бг҃оро́диченъ:</red></p>
<p><red>П</red>ресла́внꙋю бж҃їю мт҃рь, и҆ ст҃ы́хъ а҆́гг҃лъ ст҃ѣ́йшꙋю, немо́лчнѡ воспое́мъ се́рдцемъ и҆ ᲂу҆сты̀, бцⷣꙋ сїю̀ и҆сповѣ́дающе, ꙗ҆́кѡ вои́стиннꙋ ро́ждшꙋю бг҃а воплоще́нна, и҆ молѧ́щꙋюсѧ непреста́ннѡ ѡ҆ дꙋша́хъ на́шихъ.</p>
<p><red>Въ сре́дꙋ же и҆ пѧто́къ глаго́ли сїѐ:</red></p>
<p><red>С</red>ко́рѡ предварѝ, пре́жде да́же не порабо́тимсѧ врагѡ́мъ хꙋ́лѧщымъ тѧ̀ и҆ претѧ́щымъ на́мъ, хрⷭ҇тѐ бж҃е на́шъ: погꙋбѝ крⷭ҇то́мъ твои́мъ борю́щыѧ на́съ, да ᲂу҆разꙋмѣ́ютъ, ка́кѡ мо́жетъ правосла́вныхъ вѣ́ра мл҃твами бцⷣы, є҆ди́не чл҃вѣколю́бче.</p>
<p><red>Въ сꙋббѡ́тꙋ се́й:</red></p>
<p><red>Ꙗ҆́</red>кѡ нача́тки є҆стества̀, насади́телю тва́ри, вселе́ннаѧ прино́ситъ тѝ гдⷭ҇и, бг҃онѡ́сныѧ мꙋ́ченики: тѣ́хъ моли́твами <anchor type="page" number="81"/> въ ми́рѣ глꙋбо́цѣ цр҃ковь твою̀, жи́тельство твоѐ бцⷣею соблюдѝ, многомлⷭ҇тиве.</p>
<p><red>Въ недѣ́лю же глаго́лемъ конда́къ<footnote>В оригинале: <disp lang="cu">ѵ҆пакоѝ</disp>.</footnote> прилꙋчи́вшагѡсѧ гла́са.</red></p>
<p><red>Г</red>дⷭ҇и поми́лꙋй, <red>м҃.</red></p>
<p><red>И҆́</red>же на всѧ́кое вре́мѧ, и҆ на всѧ́кїй ча́съ, на нб҃сѝ и҆ на землѝ покланѧ́емый и҆ сла́вимый, хрⷭ҇тѐ бж҃е, долготерпѣли́ве, многомлⷭ҇тиве, многобл҃гоꙋтро́бне, и҆́же пра́вєдныѧ любѧ́й, и҆ грѣ̑шныѧ ми́лꙋѧй, и҆́же всѧ̑ зовы́й ко сп҃се́нїю ѡ҆бѣща̑нїѧ ра́ди бꙋ́дꙋщихъ бла̑гъ. са́мъ гдⷭ҇и, прїимѝ и҆ на́шѧ въ ча́съ се́й мл҃твы, и҆ и҆спра́ви живо́тъ на́шъ къ за́повѣдемъ твои̑мъ: дꙋ́шы на́шѧ ѡ҆свѧтѝ, тѣлеса̀ ѡ҆чи́сти, помышлє́нїѧ и҆спра́ви, мы̑сли ѡ҆чи́сти, и҆ и҆зба́ви на́съ ѿ всѧ́кїѧ ско́рби, ѕѡ́лъ и҆ болѣ́зней: ѡ҆градѝ на́съ <anchor type="page" number="82"/> ст҃ы́ми твои́ми а҆́гг҃лы, да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ въ соедине́нїе вѣ́ры, и҆ въ ра́зꙋмъ непристꙋ́пныѧ твоеѧ̀ сла́вы: ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.</p>
<p><red>Г</red>дⷭ҇и поми́лꙋй, <red>три́жды.</red></p>
<p><red>Сла́ва, и҆ ны́нѣ:</red></p>
<p><red>Чⷭ҇</red>тнѣ́йшꙋю херꙋві̑мъ:</p>
<p><red>И҆́</red>менемъ гдⷭ҇нимъ бл҃гословѝ, ѻ҆́тче.</p>
<p><red>Сщ҃е́нникъ возгла́съ: Б</red>ж҃е, ᲂу҆ще́дри ны̀:</p>
<p><red>И҆ а҆́ще є҆́сть четыредесѧ́тница, твори́мъ трѝ вели̑кїѧ покло́ны, глаго́люще предпи́саннꙋю мл҃твꙋ:</red></p>
<p><red>Г</red>дⷭ҇и и҆ влⷣко живота̀ моегѡ̀:</p>
<p><red>Подо́бнѣ и҆ дрꙋги́хъ ма́лыхъ, в҃і. Та́же и҆ коне́чный. Быва́ютъ вкꙋ́пѣ, ѕ҃і.</red></p>
<p><red>Та́же, Т</red>рист҃о́е. <red>П</red>рест҃а́ѧ трⷪ҇це: <red>Ѻ҆́</red>ч҃е на́шъ: <red>Г</red>дⷭ҇и поми́лꙋй, <red>в҃і.</red> <anchor type="page" number="83"/></p>
<p><red>И҆ настоѧ́щꙋю мл҃твꙋ:</red></p>
<p><red>Х</red>рⷭ҇тѐ свѣ́те и҆́стинный, просвѣща́ѧй и҆ ѡ҆свѧща́ѧй всѧ́каго человѣ́ка грѧдꙋ́щаго въ мі́ръ, да зна́менаетсѧ на на́съ свѣ́тъ лица̀ твоегѡ̀, да въ не́мъ ᲂу҆́зримъ свѣ́тъ непристꙋ́пный: и҆ и҆спра́ви стѡпы̀ на́шѧ къ дѣ́ланїю за́повѣдей твои́хъ, мл҃твами пречⷭ҇тыѧ твоеѧ̀ мт҃ре, и҆ всѣ́хъ твои́хъ ст҃ы́хъ, а҆ми́нь.</p>
<p><red>Сла́ва, и҆ ны́нѣ:</red></p>
<p><red>Г</red>дⷭ҇и поми́лꙋй, <red>три́жды. Б</red>л҃гословѝ.</p>
<p><red>И҆ быва́етъ ѿпꙋ́стъ.</red></p>
<p><red>Коне́цъ пе́рвагѡ часа̀.</red></p>
<footer/>
</document>
