<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="folio" number="5v" label="є҃ ѡ҆б."/><red>Ѡ҆ чꙋдесѣ́хъ ст҃ы́хъ а҆пⷭ҇лъ, ꙗ҆̀же сꙋ́ть въ дѣѧ́нїихъ.</red></p>
<p><red>[а҃]</red> <red>П</red>е́тръ и҆ і҆ѡа́ннъ и҆сцѣли́ста и҆́менемъ гдⷭ҇нимъ рожде́ннаго хро́ма, сѣдѧ́щаго пред̾ кра́сными две́рьми.</p>
<p><red>[в҃]</red> <red>П</red>е́тръ а҆на́нїю и҆ сапфѵ́рꙋ женꙋ̀ є҆гѡ̀ ѡ҆бличѝ, ᲂу҆кра̑дша ѿ ѡ҆бѣтова́нїѧ бж҃їѧ, и҆ бы́ста а҆́бїе мє́ртва.</p>
<p><red>[г҃]</red> <red>П</red>е́тръ во і҆ѻппі́и ᲂу҆ме́ршꙋю таві́ѳꙋ воскресѝ моли́твою.</p>
<p><red>[д҃]</red> <red>П</red>е́тръ сходѧ́щъ сосꙋ́дъ съ нб҃сѐ всѧ́кагѡ живо́тна ви́дѣ.</p>
<p><red>[є҃]</red> <red>П</red>етро́ва стѣ́нь приходѧ́щи на недꙋ́жныѧ, ᲂу҆врачева́ше и҆̀хъ.</p>
<p><red>[ѕ҃]</red> <red>П</red>е́тръ храни́мь свѧ́занъ въ темни́цѣ, и҆ а҆́гг҃ломъ и҆спꙋще́нъ бы́сть, стрегꙋ́щымъ во́инѡмъ. и҆ и҆́рѡдъ червьмѝ ꙗ҆до́мь и҆́здше.</p>
<p><red>[з҃]</red> <red>С</red>тефа́нъ творѧ́ше чꙋдеса̀ и҆ зна́мєнїѧ ве́лїѧ.</p>
<p><red>[и҃]</red> <red>Ф</red>їлі́ппъ на́йде скопца̀ чтꙋ́ща и҆са́їю проро́ка, и҆ крестѝ є҆го̀.</p>
<p><red>[ѳ҃]</red> <red>Т</red>о́йже фїлі́ппъ въ самарі́и мно́ги дꙋ́хи и҆згна̀, и҆ хро́мїи и҆ разсла́бленнїи и҆сцѣли́шасѧ ѿ негѡ̀.</p>
<p><red>[і҃]</red> <red>П</red>а́ѵелъ, приближа́ѧсѧ къ дама́скꙋ, ви́дѣ видѣ́нїе, и҆ а҆́бїе бы́сть бл҃говѣ́стникъ.</p>
<p><red>[а҃і]</red> <red>П</red>а́ѵелъ въ лѵ́стрѣхъ хро́ма рожде́на и҆сцѣлѝ во и҆́мѧ гдⷭ҇не.</p>
<p><red>[в҃і]</red> <red>П</red>а́ѵелъ видѣ́нїемъ въ македо́нїю зва́нъ бы́сть.</p>
<p><red>[г҃і]</red> <red>П</red>а́ѵелъ женꙋ̀, и҆мꙋ́щꙋю дꙋ́хъ ѕо́лъ, ѡ҆чи́сти въ фїлїпписі́ехъ.</p>
<p><red>[д҃і]</red> <red>П</red>а́ѵлꙋ и҆ сі́лѣ вве́ржєнымъ въ темни́цꙋ, и҆ забїе́нома нога́ма є҆ю̀ въ кла́дѣ, въ полꙋ́нощи трꙋ́съ бы́сть, и҆ разрѣши́шасѧ ᲂу҆́зы и҆́хъ.</p>
<p><red>[є҃і]</red> <red>П</red>о́томъ па́ѵлимъ ѿ ᲂу҆брꙋ́сца недꙋ́жныѧ и҆ бѣсны̑ѧ и҆сцѣлева́хꙋсѧ.</p>
<p><red>[ѕ҃і]</red> <red>П</red>а́ѵелъ є҆ѵтѵ́ха въ трѡа́дѣ, со ѻ҆ко́нца спа́дша и҆ ᲂу҆ме́рша воздви́же, глаго́лѧ: дꙋша̀ є҆гѡ̀ въ не́мъ є҆́сть. <anchor type="folio" number="6" label="ѕ҃"/></p>
<p><red>[з҃і]</red> <red>В</red>ъ кѵ́прѣ ѻ҆́стровѣ запретѝ па́ѵелъ волхвꙋ̀ є҆ллѵ́мѣ, и҆ бы́сть а҆́бїе слѣ́пъ.</p>
<p><red>[и҃і]</red> <red>Є҆</red>гда̀ пловѧ́ше па́ѵелъ, въ ри́мъ грѧды́й, пострада́ же са́мъ и҆ сꙋ́щїи съ ни́мъ въ кораблѝ, дні́й и҆ но́щїй четырена́десѧть, всѣ́мъ ча́ющымъ ᲂу҆мре́ти. предста́въ же гдⷭ҇ь речѐ па́ѵлꙋ: ꙗ҆́кѡ тебѐ ра́ди даю̀ всѣ́мъ живо́тъ, и҆ спасе́ни бы́ша.</p>
<p><red>[ѳ҃і]</red> <red>И҆</red>зше́дшꙋ па́ѵлꙋ ѿ кораблѧ̀, є҆хі́дна ᲂу҆грызнꙋ̀ и҆̀, и҆ всѝ мнѧ́хꙋ, ꙗ҆́кѡ ᲂу҆мре́ти є҆мꙋ̀: є҆гда́ же пребы́сть без̾ вреда̀, мнѧ́хꙋ є҆го̀ ꙗ҆́кѡ бг҃а сꙋ́ща.</p>
<p><red>[к҃]</red> <red>Ѻ҆</red>тца̀ поплі́ева во ѻ҆то́цѣ, водны́мъ трꙋдо́мъ болѧ́ща и҆сцѣлѝ па́ѵелъ, и҆ и҆́ны мнѡ́ги недꙋ́жныѧ.</p>
</document>
