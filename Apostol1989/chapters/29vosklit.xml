<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="folio" number="255" label="сн҃є"/><red>Прокі́мени и҆ а҆ллилꙋїа́рє воскрⷭ҇нїи, лїтꙋргі́йнїи, ѻ҆смѝ гласѡ́въ.</red></p>
<p><red>Прокі́менъ, гла́съ а҃:</red> Бꙋ́ди гдⷭ҇и, ми́лость твоѧ̀ на на́съ, ꙗ҆́коже ᲂу҆пова́хомъ на тѧ̀. <red>Сті́хъ:</red> Ра́дꙋйтесѧ пра́веднїи ѡ҆ гдⷭ҇ѣ, пра̑вымъ подоба́етъ похвала̀. <red>А҆</red>ллилꙋ́їа. <red>Б</red>г҃ъ даѧ́й ѿмще́нїе мнѣ̀, и҆ покори́вый лю́ди под̾ мѧ̀. <red>Сті́хъ:</red> Велича́ѧй спасє́нїѧ цр҃е́ва, и҆ творѧ́й ми́лость хрⷭ҇тꙋ̀ своемꙋ̀ дв҃дꙋ, и҆ сѣ́мени є҆гѡ̀ до вѣ́ка. <red>Прокі́менъ, гла́съ в҃:</red> Крѣ́пость моѧ̀ и҆ пѣ́нїе моѐ гдⷭ҇ь, и҆ бы́сть мнѣ̀ во спасе́нїе. <red>Сті́хъ:</red> Наказꙋ́ѧ наказа́ мѧ гдⷭ҇ь, сме́рти же не предаде́ мѧ. <red>А҆</red>ллилꙋ́їа. <red>Оу҆</red>слы́шитъ тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ. <red>Сті́хъ:</red> Гдⷭ҇и, сп҃сѝ цр҃ѧ̀, и҆ ᲂу҆слы́ши ны̀, во́ньже а҆́ще де́нь призове́мъ тѧ̀. <red>Прокі́менъ, гла́съ г҃:</red> По́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте. <red>Сті́хъ:</red> Всѝ ꙗ҆зы́цы восплещи́те рꙋка́ми, воскли́кните бг҃ꙋ гла́сомъ ра́дованїѧ. <red>А҆</red>ллилꙋ́їа. <red>Н</red>а тѧ̀ гдⷭ҇и, ᲂу҆пова́хъ, да не постыжꙋ́сѧ во вѣ́къ.<red>Сті́хъ:</red> Бꙋ́ди мѝ въ бг҃а защи́тителѧ, и҆ въ до́мъ прибѣ́жища, є҆́же спасти́ мѧ. <red>Прокі́менъ, гла́съ д҃:</red> Ꙗ҆́кѡ возвели́чишасѧ дѣла̀ твоѧ̀ гдⷭ҇и, всѧ̑ премꙋ́дростїю сотвори́лъ є҆сѝ. <red>Сті́хъ:</red> Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й, возвели́чилсѧ є҆сѝ ѕѣлѡ̀. <red>А҆</red>ллилꙋ́їа. <red>Н</red>алѧцы̀, и҆ ᲂу҆спѣва́й, и҆ ца́рствꙋй и҆́стины ра́ди, и҆ кро́тости и҆ пра́вды. <red>Сті́хъ:</red> Возлюби́лъ є҆сѝ пра́вдꙋ, и҆ возненави́дѣлъ є҆сѝ беззако́нїе. <red>Прокі́менъ, гла́съ є҃:</red> Ты̀ гдⷭ҇и, сохрани́ши ны̀, и҆ соблюде́ши ны̀ ѿ ро́да сегѡ̀ и҆ во вѣ́къ. <red>Сті́хъ:</red> Спаси́ мѧ гдⷭ҇и, ꙗ҆́кѡ ѡ҆скꙋдѣ̀ преподо́бный. <red>А҆</red>ллилꙋ́їа. <anchor type="folio" number="255v" label="сн҃є ѡ҆б."/> <red>М</red>и́лѡсти твоѧ̀ гдⷭ҇и, во вѣ́къ воспою̀, въ ро́дъ и҆ ро́дъ возвѣщꙋ̀ и҆́стинꙋ твою̀ ᲂу҆сты̀ мои́ми. <red>Сті́хъ:</red> Занѐ ре́клъ є҆сѝ: во вѣ́къ ми́лость сози́ждетсѧ, на нб҃сѣ́хъ ᲂу҆гото́витсѧ и҆́стина твоѧ̀. <red>Прокі́менъ, гла́съ ѕ҃:</red> Спасѝ гдⷭ҇и, лю́ди твоѧ̀, и҆ благословѝ достоѧ́нїе твоѐ. <red>Сті́хъ:</red> Къ тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ менѐ. <red>А҆</red>ллилꙋ́їа. <red>Ж</red>ивы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. <red>Сті́хъ:</red> Рече́тъ гдⷭ҇ви: застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ᲂу҆пова́ю на него̀. <red>Прокі́менъ, гла́съ з҃:</red> Гдⷭ҇ь крѣ́пость лю́демъ свои́мъ да́стъ, гдⷭ҇ь благослови́тъ лю́ди своѧ̀ ми́ромъ. <red>Сті́хъ:</red> Принеси́те гдⷭ҇ви сн҃ове бж҃їи: принеси́те гдⷭ҇ви, сы́ны ѻ҆́вни. <red>А҆</red>ллилꙋ́їа. <red>Б</red>л҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀ вы́шнїй. <red>Сті́хъ:</red> Возвѣща́ти заꙋ́тра ми́лость твою̀, и҆ и҆́стинꙋ твою̀ на всѧ́кꙋ но́щь. <red>Прокі́менъ, гла́съ и҃:</red> Помоли́тесѧ, и҆ воздади́те гдⷭ҇ви бг҃ꙋ на́шемꙋ. <red>Сті́хъ:</red> Вѣ́домь во і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀. <red>А҆</red>ллилꙋ́їа. <red>П</red>рїиди́те, возра́дꙋемсѧ гдⷭ҇ви, воскли́кнемъ бг҃ꙋ спаси́телю на́шемꙋ. <red>Сті́хъ:</red> Предвари́мъ лицѐ є҆гѡ̀ во и҆сповѣ́данїи, и҆ во ѱалмѣ́хъ воскли́кнемъ є҆мꙋ̀.</p>
</document>
