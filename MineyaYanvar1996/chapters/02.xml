<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="30"/>
<p><red>Мѣ́сѧца тогѡ́же во в҃-й де́нь.</red></p>
<p><red>Предпра́зднство просвѣще́нїѧ:</red></p>
<p><red>И҆ па́мѧть, и҆́же во ст҃ы́хъ, ѻ҆ц҃а̀ на́шегѡ сїльве́стра, па́пы ри́мскагѡ.</red></p>
<p><red>И҆ прпⷣбнагѡ ѻ҆ц҃а̀ на́шегѡ серафі́ма саро́вскагѡ, чꙋдотво́рца.</red></p>
<p><red>С</red>лꙋ́жба є҆гѡ̀ пи́сана въ приложе́нїи.</p>
<p><red>На</red> <red>Г</red>дⷭ҇и, воззва́хъ, <red>стїхи̑ры, гла́съ д҃. Подо́бенъ:</red> <red>Ꙗ҆́</red>кѡ до́блѧ:</p>
<p><red>П</red>редпра́зднствєнныѧ пѣ̑сни ꙳ бл҃гоче́стнѡ предвозгласи́мъ ꙳ чⷭ҇тна́гѡ креще́нїѧ бг҃а на́шегѡ: ꙳ се́ бо хо́щетъ, ꙗ҆́кѡ человѣ́къ, ꙳ пло́тїю прїитѝ къ прⷣте́чи своемꙋ̀, ꙳ и҆ проси́ти креще́нїѧ спаси́тельнагѡ, ꙳ въ назда́нїе всѣ́хъ, ꙳ вѣ́рою свѧще́ннѡ просвѣща́емыхъ ꙳ и҆ прича́стникѡвъ дх҃а.</p>
<p><red>Х</red>рⷭ҇то́съ показꙋ́етсѧ, ꙳ бг҃ъ ꙗ҆влѧ́етсѧ, ꙳ ꙗ҆́коже дв҃дъ преднаписа̀ ꙗ҆́вственнѣйше, ꙳ и҆ къ рабꙋ̀, кр҃ще́нїѧ просѧ̀, грѧде́тъ. ꙳ І҆ѻрда́не рѣко̀, весе́лїѧ и҆спо́лнисѧ: ꙳ землѧ̀ и҆ мо́ре, ꙳ го́ры и҆ хо́лми, ꙳ и҆ человѣ́чєскаѧ ны́нѣ и҆гра́йте сердца̀, ꙳ свѣ́тъ мы́сленный воспрїе́млюще.</p>
<p><red>Р</red>ѣкꙋ̀ мі́ра тѧ̀, ꙳ и҆ пото́къ, ꙗ҆́коже пи́шетъ, ꙳ пи́щи сꙋ́ща, всеси́льне, ꙳ ка́кѡ тѧ̀ рѣ̑чныѧ стрꙋи̑ ꙳ прїи́мꙋтъ, гдⷭ҇и, ꙳ восходѧ́ща на́га, ꙳ не́бо ѡ҆блага́ющаго ѻ҆́блаки, ꙳ и҆ ѡ҆бна́жша всѧ́кꙋ ѕло́бꙋ вра́жїю, ꙳ и҆ нетлѣ́нїемъ земнорѡ́дныѧ ѡ҆дѣва́юща;</p>
<p><red>И҆́ны стїхи̑ры ст҃а́гѡ, гла́съ и҃. Подо́бенъ: Ѽ</red> пресла́внагѡ чꙋдесѐ!</p>
<p><red>Ѻ҆́</red>ч҃е ст҃и́телю сїльве́стре, ꙳ сщ҃е́нства свѣ́томъ ꙳ сщ҃еннопросвѣща́емь, ꙳ вѣ̑рныѧ просвѣти́лъ є҆сѝ свѣтолꙋ́чными <anchor type="page" number="31"/> ᲂу҆чє́нїи, ꙳ є҆ди́ницꙋ є҆стество́мъ трїѷпоста́сное сꙋщество̀ чествова́ти, ꙳ и҆ ѿгна́лъ є҆сѝ тмꙋ̀ є҆ресе́й. Тѣ́мже свѣтоно́снꙋю дне́сь ꙳ ꙗ҆́снѡ па́мѧть твою̀ ꙳ ра́дꙋющесѧ торжествꙋ́емъ.</p>
<p><red>Ѻ҆́</red>ч҃е бг҃оно́се сїльве́стре, ꙳ сто́лпъ ꙗ҆ви́лсѧ є҆сѝ ѻ҆́гненъ, ꙳ сщ҃е́ннѡ предводѧ̀ сщ҃е́нный собо́ръ: ꙳ и҆ ѻ҆́блакъ ѡ҆сѣнѧ́ющь, ꙳ ѿ є҆гѵ́петскїѧ ле́сти вѣ̑рныѧ и҆з̾има́ющь, ꙳ и҆ къ бжⷭ҇твеннѣй землѝ преносѧ́щь ꙳ неле́стными твои́ми ᲂу҆чє́нїи всегда̀. ꙳ Тѣ́мже бл҃госла́внꙋю и҆ всесвѧще́ннꙋю ꙳ па́мѧть твою̀ чти́мъ.</p>
<p><red>Ѻ҆́</red>ч҃е бг҃оглаго́ливе сїльве́стре, ꙳ стрꙋѧ́ми твои́хъ моли́твъ, ꙳ многоѻбра́знаго ѕмі́ѧ тве́рдѡ затвори́лъ є҆сѝ, ꙳ свѧщенноꙋдивлѧ́емь. ꙳ Є҆́ллинѡвъ мно́жество бг҃ꙋ приве́лъ є҆сѝ, ꙳ є҆вре́євъ же сꙋровство̀ смири́лъ є҆сѝ, ꙳ чꙋдеса̀ вє́лїѧ творѧ̀ пред̾ ни́ми ꙗ҆́вѣ. ꙳ Тѣ́мже тѧ̀ чти́мъ и҆ ᲂу҆блажа́емъ.</p>
<p><red>Сла́ва, и҆ ны́нѣ, гла́съ ѕ҃:</red></p>
<p><red>Г</red>рѧде́тъ ко і҆ѻрда́нꙋ хрⷭ҇то́съ и҆́стина, крⷭ҇ти́тисѧ ѿ і҆ѡа́нна, и҆ гл҃го́летъ къ немꙋ̀: а҆́зъ тре́бꙋю ѿ тебє̀ крести́тисѧ, и҆ ты́ ли грѧде́ши ко мнѣ̀; не смѣ́ю сѣ́но прикоснꙋ́тисѧ ѻ҆гню̀, ты́ мѧ ѡ҆ст҃ѝ, влⷣко, бж҃е́ственнымъ ꙗ҆вле́нїемъ твои́мъ.</p>
<p><red>На стїхо́внѣ стїхи̑ры самогла́сны, гла́съ а҃. І҆ѡа́нна мона́ха:</red></p>
<p><red>С</red>вѣ́телъ ᲂу҆́бѡ мимоше́дшїй пра́здникъ, свѣтлѣ́йшїй же, сп҃се, приходѧ́щїй: ѻ҆́нъ а҆́гг҃ла и҆мѣ́ѧше бл҃говѣ́стника, и҆ се́й прⷣте́чꙋ ѡ҆брѣ́те пред̾ꙋгото́вителѧ. Ѻ҆́нъ кро́вємъ и҆злива́ємымъ, ꙗ҆́кѡ безча́денъ, рыда́ше виѳлее́мъ: и҆ се́й, вода́мъ благословє́ннымъ, многоча́дна познава́етсѧ кꙋпѣ́ль. Тогда̀ ѕвѣзда̀ волхвѡ́мъ возвѣстѝ, ны́нѣ же ѻ҆ц҃ъ мі́рꙋ тѧ̀ показа̀: воплоти́выйсѧ и҆ па́ки грѧды́й ꙗ҆́вѣ гдⷭ҇и, сла́ва тебѣ̀.</p>
<p><red>Гла́съ в҃:</red></p>
<p><red>Сті́хъ:</red> Сегѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски. <anchor type="page" number="32"/></p>
<p><red>А҆ндре́а і҆еросолѵ́мскагѡ:</red></p>
<p><red>П</red>а́ки і҆и҃съ мо́й ѡ҆чища́етсѧ во і҆ѻрда́нѣ, па́че же ѡ҆чища́етъ грѣхѝ на́шѧ: грѧде́тъ бо вои́стиннꙋ на креще́нїе, ѡ҆мы́ти хотѧ̀ а҆да́мово рꙋкописа́нїе. И҆ речѐ ко і҆ѡа́ннꙋ: грѧдѝ, послꙋжѝ, ѽ крⷭ҇ти́телю, та́инства стра́ннагѡ глави́знѣ. Грѧдѝ, прострѝ рꙋ́кꙋ твою̀ ско́рѡ, и҆ прикосни́сѧ верхꙋ̀ сте́ршагѡ ѕмі́евꙋ главꙋ̀, и҆ ѿве́рзшагѡ ра́й, є҆го́же затворѝ престꙋпле́нїе ле́стїю ѕмі́евою, вкꙋше́нїемъ дре́ва и҆ногда̀.</p>
<p><red>Гла́съ г҃:</red></p>
<p><red>Сті́хъ:</red> Ви́дѣша тѧ̀ во́ды, бж҃е, ви́дѣша тѧ̀ во́ды, и҆ ᲂу҆боѧ́шасѧ.</p>
<p><red>Ꙗ҆́</red>сенъ ᲂу҆́бѡ мимоше́дшїй пра́здникъ, сла́внѣйшїй же настоѧ́щїй де́нь: во ѻ҆́нъ сп҃сꙋ волсвѝ поклони́шасѧ, въ се́мъ же влⷣкꙋ ра́бъ сла́венъ крⷭ҇тѝ. Та́мѡ па́стырїе свирѧ́юще ви́дѣвше, и҆ чꙋдѧ́хꙋсѧ: здѣ́ же гла́съ ѻ҆́ч҃їй є҆диноро́днаго сн҃а проповѣ́да.</p>
<p><red>Сла́ва, и҆ ны́нѣ, гла́съ то́йже:</red></p>
<p><red>П</red>рїиди́те, всѝ вѣ́рнїи, і҆ꙋде́йскꙋю странꙋ̀ ѡ҆ста́вивше, пре́йдемъ пꙋсты́ню і҆ѻрда́нскꙋю, и҆ ᲂу҆́зримъ дне́сь та́мѡ на́съ ра́ди ꙗ҆́вльшагосѧ пло́тїю, кр҃ще́нїѧ просѧ́ща во стрꙋѧ́хъ і҆ѻрда́нскихъ, крⷭ҇ти́телѧ ѿрица́ющасѧ и҆ вопїю́ща со стра́хомъ: не смѣ́ю рꙋкоположи́ти бре́нною дла́нїю ѻ҆гнѧ̀. І҆ѻрда́нъ и҆ мо́ре бѣжа́ша, сп҃се, и҆ возврати́шасѧ, и҆ а҆́зъ ка́кѡ положꙋ̀ на ве́рхъ тво́й рꙋ́кꙋ, є҆гѡ́же трепе́щꙋтъ серафі́ми; побѣжѐ і҆ѻрда́нъ, ꙗ҆́кѡ прїѧ́тъ є҆лїссе́й и҆лїинꙋ̀ ми́лѡть. Ка́кѡ не за́йде въ про́пасть и҆ глꙋбинꙋ̀, ви́дѧй на́га тѧ̀ во стрꙋѧ́хъ; ка́кѡ же не ѡ҆пали́тъ мѧ̀, всего̀ ѿ тебє̀ разгара́ема; что̀ косни́ши, крⷭ҇ти́телю, крⷭ҇ти́ти гдⷭ҇а моего̀; і҆ѻрда́нъ вопїе́тъ ко і҆ѡа́ннꙋ: что̀ мно́гихъ возбранѧ́еши ѡ҆чище́нїе; всю̀ тва́рь ѡ҆свѧтѝ, ѡ҆ста́ви ѡ҆свѧти́ти и҆ менѐ, и҆ водно́е є҆стество̀, ꙗ҆́кѡ на сїѐ ꙗ҆ви́сѧ.</p>
<p><red>Тропа́рь сїльве́стра, гла́съ д҃:</red></p>
<p><red>П</red>ра́вило вѣ́ры и҆ ѻ҆́бразъ кро́тости, воздержа́нїѧ <anchor type="page" number="33"/> ᲂу҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина. Сегѡ̀ ра́ди стѧжа́лъ є҆сѝ смире́нїемъ высѡ́каѧ, нището́ю бога̑таѧ, ѻ҆́ч҃е сїльве́стре: молѝ хрⷭ҇та̀ бг҃а, спасти́сѧ дꙋша́мъ на́шымъ.</p>
<p><red>Сла́ва, и҆ ны́нѣ, предпра́зднства, гла́съ то́йже:</red></p>
<p><red>Г</red>ото́висѧ, завꙋлѡ́не, и҆ красꙋ́йсѧ, нефѳалі́ме, і҆ѻрда́не рѣко̀, ста́ни, под̾имѝ взыгра́ѧ крⷭ҇ти́тисѧ грѧдꙋ́ща влⷣкꙋ, весели́сѧ, а҆да́ме, съ прама́терїю, не кры́йта себѐ, ꙗ҆́коже въ раѝ пре́жде: и҆́бо, на́ги ви́дѣвъ вы̀, ꙗ҆ви́сѧ, да ѡ҆блече́тъ въ пе́рвꙋю ѻ҆де́ждꙋ. хрⷭ҇то́съ ꙗ҆ви́сѧ, всю̀ тва́рь хотѧ̀ ѡ҆бнови́ти.</p>
<p><red>На повече́рїи пое́мъ трипѣ́снецъ. І҆рмосы̀ по два́жды, тропарѝ на ѕ҃, и҆ послѣдѝ і҆рмо́съ ѻ҆́ба ли̑ка вкꙋ́пѣ. А҆́ще же двоїрмо́сенъ трипѣ́снецъ, и҆ пое́мъ а҃-гѡ творца̀ і҆рмо́съ два́жды, тропари́ же ѻ҆бои́хъ творцѡ́въ на ѕ҃: и҆ послѣдѝ і҆рмо́съ в҃-гѡ канѡ́на ѻ҆́ба ли̑ка вкꙋ́пѣ. Си́це пое́мъ канѡ́нъ, и҆ і҆рмосы̀, и҆ на про́чїихъ повече́рїѧхъ.</red></p>
<p><red>Трипѣ́снецъ, є҆гѡ́же краегране́сїе:</red> <red>В</red>торо́мꙋ же.</p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>Н</red>епроходи́мое волнѧ́щеесѧ мо́ре бж҃їимъ свои́мъ велѣ́нїемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀ і҆и҃льтєскїѧ лю́ди наста́вльшемꙋ, гдⷭ҇еви пои́мъ: сла́внѡ бо просла́висѧ.</p>
<p><red>Припѣ́въ:</red> <red>С</red>ла́ва тебѣ̀, бж҃е на́шъ, сла́ва тебѣ̀.</p>
<p><red>Н</red>еизрече́нное зижди́телѧ соше́ствїе, пе́рвѣе ѿ дв҃ы возсїѧ́вша, мі́ръ ѡ҆зари́ло є҆́сть: са́мъ же па́ки хрⷭ҇то́съ, дрꙋго́е та́инство ны́нѣ соверша́ѧ, грѧде́тъ на і҆ѻрда́нъ земны̑мъ въ стра́нное возрожде́нїе.</p>
<p><red>С</red>лꙋжа̀ дѣ́лꙋ стра́шномꙋ, предгрѧде́тъ ко і҆ѻрда́нꙋ прⷣте́ча ны́нѣ, словесѐ гла́съ, ѡ҆бнища́вшаго а҆да́ма ѡ҆богаща́ѧй бж҃ество́мъ, дх҃омъ бо богатѧ̀, грѧде́тъ хрⷭ҇то́съ да́ромъ кр҃ще́нїѧ.</p>
<p><red>Пѣ́снь и҃. І҆рмо́съ:</red></p>
<p><red>Оу҆</red>страши́сѧ ѻ҆трокѡ́въ бл҃гочести́выхъ соѻбра́знагѡ дꙋшѝ нескве́рнагѡ тѣ́ла, и҆ ᲂу҆страни́сѧ воспита́нный въ безмѣ́рномъ <anchor type="page" number="34"/> веществѣ̀ неꙋтрꙋжде́нъ ѻ҆́гнь, присноживꙋ́щꙋ же и҆з̾ꙋвѧ́дшꙋ пла́меню вѣ́чнꙋющаѧ пѣ́снь воспѣва́шесѧ: гдⷭ҇а всѧ̑ дѣла̀ по́йте, и҆ превозноси́те во всѧ̑ вѣ́ки.</p>
<p><red>В</red>а́съ, моѧ̑ сосꙋ́ды и҆збра̑нныѧ, тогда̀ позна́ю, а҆́ще моегѡ̀ дарова́нїѧ печа́ть воѡбрази́тсѧ въ ва́съ, трисїѧ́нный ѡ҆блиста́ющи свѣ́тъ ко креще́нїю, хрⷭ҇то́съ сло́во речѐ въ лѣ́ности ᲂу҆ны́нїѧ пребыва́ющымъ: въ се́мъ бо пꙋ́ть спасе́нїѧ пода́мъ, и҆ свобожде́нїѧ жи́знь всѣ̑мъ да́рꙋю.</p>
<p><red>Ч</red>и́на проти́вна въ тебѣ̀ є҆сте́ственнагѡ є҆́сть ве́щь соверша́ема ны́нѣ: ме́ншее бо твоегѡ̀ бл҃гослове́нїѧ тре́бꙋю лꙋ́чшагѡ. Тѣ́мже ᲂу҆боѧ́хсѧ верхꙋ̀ прикоснꙋ́тисѧ твоемꙋ̀, и҆зба́вителю, возопѝ прⷣте́ча: нелѣ́по бо, да прибли́житсѧ ѻ҆́гнь сѣ́нꙋ, ты́ мѧ па́че ѡ҆свѧтѝ, твоего̀ раба̀.</p>
<p><red>Дрꙋгі́й двоепѣ́снецъ, є҆гѡ́же краегране́сїе:</red> <red>Т</red>ре́тїемꙋ же.</p>
<p><red>Гла́съ то́йже. І҆рмо́съ:</red></p>
<p><red>В</red>елѣ́нїю мꙋчи́телевꙋ:</p>
<p><red>Оу҆</red>ны́нїѧ со́нъ дꙋше́вный ѿтрѧ́сше серде́чною бо́дростїю, грѧдꙋ́щемꙋ ѡ҆чи́стити дꙋ́шы во стрꙋѧ́хъ возопїи́мъ: благослови́те, дѣла̀ гдⷭ҇нѧ, гдⷭ҇а.</p>
<p><red>Д</red>а ᲂу҆довли́тсѧ дѣѧ́нїе въ на́съ дꙋшѝ въ высо́цѣмъ зрѣ́нїи, ꙗ҆́кѡ да сꙋгꙋ́бѡ ꙗ҆ви́вшесѧ свѣ́тли, всѧ̑ ѡ҆чища́ющемꙋ бжⷭ҇твенными стрꙋѧ́ми, влⷣцѣ ꙗ҆ви́мсѧ всѝ.</p>
<p><red>Т</red>ала́нтъ сло́вомъ дѣ́ѧтельнымъ ᲂу҆краси́вше въ сꙋгꙋ́бомъ дѣ́ланїи, вѣ́рою да́вшемꙋ влⷣцѣ вѣ́рнїи, ꙗ҆́кѡ рабѝ, принесе́мъ крести́тисѧ грѧдꙋ́щемꙋ дꙋша́мъ на ѡ҆бновле́нїе.</p>
<p><red>Вмѣ́стѡ Сла́вы, глаго́лемъ:</red></p>
<p><red>Б</red>л҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.</p>
<p><red>А҆ къ послѣ́днемꙋ тропарю̀ глаго́лемъ: И҆ ны́нѣ:</red></p>
<p><red>Та́же, на схо́дѣ пое́мъ:</red></p>
<p><red>Х</red>ва́лимъ, бл҃гослови́мъ, покланѧ́емсѧ гдⷭ҇еви, пою́ще и҆ превозносѧ́ще во всѧ̑ вѣ́ки. <anchor type="page" number="35"/></p>
<p><red>И҆ пое́мъ і҆рмо́съ:</red></p>
<p><red>В</red>елѣ́нїю мꙋчи́телевꙋ преподо́бнїи трїѐ ѻ҆́троцы не повинꙋ́вшесѧ, въ пе́щь вве́ржени, бг҃а и҆сповѣ́дахꙋ, пою́ще: благослови́те, дѣла̀ гдⷭ҇нѧ, гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>В</red>озвели́чилъ є҆сѝ, хрⷭ҇тѐ, ро́ждшꙋю тѧ̀ бцⷣꙋ, ѿ неѧ́же, созда́телю на́шъ, въ подобостра́стное на́мъ ѡ҆бле́клсѧ є҆сѝ тѣ́ло, на́шихъ прегрѣше́нїй рѣши́тельное: сїю̀ ᲂу҆блажа́юще, всѝ ро́ди тебѐ велича́емъ.</p>
<p><red>С</red>кве́рнꙋ всѧ́кꙋ стра́стнꙋю ѿтрѧ́сше, досто́йнѡ кр҃ще́нїѧ бжⷭ҇твеннагѡ ѻ҆́бразъ прїими́те мы́сленнѡ: грѧде́тъ бо зижди́тель ѡ҆чище́нїе дарова́ти стра́нное, во стрꙋѧ́хъ креща́ѧсѧ, всѣ̑мъ же но́вое показа́ти и҆змѣне́нїе.</p>
<p><red>В</red>зира́юще на хрⷭ҇та̀, смирѧ́ющагосѧ во́лею да́же и҆ до ра́бїѧ ѻ҆́браза, подъ крѣ́пкꙋю є҆гѡ̀ рꙋ́кꙋ ны́нѣ смири́мсѧ, дх҃омъ взе́мшесѧ: ꙗ҆́кѡ да креща́ема сего̀ чи́стыми дѣ̑лы почти́мъ.</p>
<p><red>И҆́нъ. І҆рмо́съ:</red> <red>Н</red>евмѣсти́маго бг҃а:</p>
<p><red>Г</red>рѣхо́внꙋю мглꙋ̀ всѝ ѿложи́вше, чи́сти, всѧ̑ ѡ҆чища́ющемꙋ стрꙋѧ́ми бжⷭ҇твенными, ꙗ҆ви́мсѧ влⷣцѣ.</p>
<p><red>В</red>о і҆ѻрда́нѣ рѣцѣ̀ крести́тисѧ грѧдꙋ́щемꙋ хрⷭ҇тꙋ̀, прїиди́те, прибли́жимсѧ, сле́зными ѡ҆чи́щшесѧ стрꙋѧ́ми.</p>
<p><red>Вмѣ́стѡ досто́йна, пое́мъ і҆рмо́съ:</red></p>
<p><red>Н</red>евмѣсти́маго бг҃а во чре́вѣ вмѣсти́вшаѧ, и҆ ра́дость мі́рꙋ роди́вшаѧ, тѧ̀ пое́мъ, бцⷣе дв҃о.</p>
<p><red>И҆ покло́нъ.</red></p>
<p><red>По трист҃о́мъ конда́къ предпра́зднства. Си́це глаго́лемъ на повече́рїѧхъ, и҆ до пра́здника.</red></p>
<p><red>На ᲂу҆́трени, на</red> <red>Б</red>г҃ъ гдⷭ҇ь, <red>Тропа́рь предпра́зднства два́жды. Сла́ва, ст҃а́гѡ: И҆ ны́нѣ, предпра́зднства.</red></p>
<p><red>По а҃ стїхоло́гїи, сѣда́ленъ, гла́съ а҃. Подо́бенъ:</red> <red>Г</red>ро́бъ тво́й, сп҃се:</p>
<p><red>Ѡ҆</red>дѣ́ѧвсѧ въ мою̀, і҆и҃се мо́й, нищетꙋ̀, предгрѧде́ши, тебѐ съ рабы̑ смѣша́ѧ, и҆ кр҃ще́нїѧ просѧ̀ ѿ раба̀, <anchor type="page" number="36"/> чл҃вѣколю́бче. Тѣ́мже ви́дѣвъ тѧ̀ і҆ѡа́ннъ вопїѧ́ше: ка́кѡ крещꙋ́ тѧ, скве́рны весьма̀ не и҆мꙋ́ща, бж҃е преблагі́й;</p>
<p><red>Сла́ва, и҆ ны́нѣ, подо́бенъ то́йже:</red></p>
<p><red>П</red>редгрѧде́тъ хрⷭ҇то́съ бл҃гостїю къ стрꙋѧ́мъ рѣ́чнымъ і҆ѻрда́нскимъ, и҆ въ тѣ́хъ на́ше ѡ҆бновле́нїе содѣ́лати хо́щетъ бл҃года́тїю: бжⷭ҇твенный прⷣте́че, сего̀ прїимѝ ра́дꙋѧсѧ, и҆ въ вода́хъ того̀ восхотѣ́вша ѡ҆мы́й, є҆ди́наго человѣколю́бца.</p>
<p><red>По в҃-й стїхоло́гїи, сѣда́ленъ, гла́съ д҃. Подо́бенъ:</red> <red>С</red>ко́рѡ предварѝ:</p>
<p><red>Ѡ҆</red>бнища́въ бога́тый за милосе́рдїе мно́гое, на́съ, ѡ҆бнища́вшихъ невоздержа́нїемъ и҆ногда̀, ѡ҆богати́ти хотѧ̀, грѧде́тъ вни́ти во і҆ѻрда̑нскїѧ стрꙋи̑, и҆ ѿ і҆ѡа́нна ꙗ҆́вственнѡ крⷭ҇ти́тисѧ: воспои́мъ, вѣ́рнїи, тогѡ̀ кра́йнее смире́нїе.</p>
<p><red>Сла́ва, и҆ ны́нѣ, подо́бенъ то́йже:</red></p>
<p><red>С</red>оверши́сѧ дне́сь и҆са́їи гла́съ вопїю́щагѡ: ᲂу҆гото́вите пꙋ́ть гдⷭ҇ень, и҆ стєзѝ сотвори́те: возгласи́ бо, ꙗ҆́коже речѐ, пꙋстынолю́бнаѧ трꙋба̀, всѧ̑ созыва́ющи, і҆ѡа́ннъ вели́кїй. Тѣ́мже стеце́мсѧ кꙋ́пнѡ, и҆ пресла̑внаѧ ᲂу҆ви́димъ.</p>
<p><red>Канѡ́нъ предпра́зднства со і҆рмосо́мъ на и҃, і҆рмо́съ по два́жды, тропари́ же на ѕ҃: и҆ ст҃а́гѡ на д҃.</red></p>
<p><red>Канѡ́нъ предпра́зднства, є҆гѡ́же краегране́сїе по а҆лфави́тꙋ, і҆ѡ́сифъ.</red></p>
<p><red>Гла́съ в҃. Пѣ́снь а҃. І҆рмо́съ:</red></p>
<p><red>Н</red>епроходи́мое волнѧ́щеесѧ мо́ре, бж҃їимъ свои́мъ велѣ́нїемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀ і҆и҃льтєскїѧ лю́ди наста́вльшемꙋ, гдⷭ҇еви пои́мъ: сла́внѡ бо просла́висѧ.</p>
<p><red>В</red>ѣ́дый гдⷭ҇не прише́ствїе, и҆зъ пꙋсты́ни прихо́дитъ бжⷭ҇твенный предте́ча, вопїѧ̀ свѣ́тлѡ: прибли́жисѧ, ꙗ҆ви́сѧ и҆збавле́нїе, пока́йтесѧ и҆ водо́ю ѡ҆чи́ститесѧ.</p>
<p><red>П</red>огрꙋже́нна мѧ̀ грѣхѡ́въ волно́ю, сло́ве, ѻ҆ц҃ꙋ̀ собезнача́льне, всего̀ ѡ҆чи́сти покаѧ́нїѧ кропле́нїемъ, и҆́же <anchor type="page" number="37"/> креще́нїемъ твои́мъ вѣ̑рнымъ и҆збавле́нїе при́снѡ да́рꙋѧ, за милосе́рдїе безмѣ́рное.</p>
<p><red>З</red>емлѧ̀, ꙗ҆́коже пи́шетъ, завꙋлѡ́нѧ незаходи́мый ви́дѣвши свѣ́тъ, ѡ҆зари́сѧ: се́ бо прїи́де на і҆ѻрда̑нскїѧ стрꙋи̑, и҆ сꙋ́щаго надъ всѣ́ми бг҃а пое́тъ, зовꙋ́щи: гдⷭ҇еви воспои́мъ, сла́внѡ бо просла́висѧ.</p>
<p><red>Н</red>аро́дъ ве́сь бг҃оглаго́ливый предте́ча ви́дѧ прише́дшъ, си̑мъ вѣща́ше: кто̀ показа̀ ва́мъ ѿ грѧдꙋ́щагѡ гнѣ́ва бѣжа́ти; сотвори́те покаѧ́нїѧ плоды̀, бл҃года́тїю спаса́емїи.</p>
<p><red>И҆́нъ канѡ́нъ ст҃а́гѡ, є҆гѡ́же краегране́сїе:</red></p>
<p><red>П</red>ѣ́ти тѧ̀ вѣ́рою, бл҃года́ть да́ждь, бл҃же́нне. <red>І҆ѡ́сифъ.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>П</red>осѣ́ченный несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ, лю́таго врага̀ вода̀ потопѝ, и҆ непроходи́мое про́йде і҆и҃ль. Пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.</p>
<p><red>С</red>н҃оположи́всѧ бл҃года́тїю, сїльве́стре, бг҃ꙋ ѻ҆ц҃ꙋ̀, чи́сто житїѐ ѡ҆блобыза́въ, и҆ бжⷭ҇твенными блиста̑нїи дꙋше́ю свѣтови́дѣнъ бы́въ, преше́лъ є҆сѝ къ свѣ́тꙋ, зовы́й, невече́рнемꙋ: гдⷭ҇ꙋ воспои́мъ, сла́внѡ бо просла́висѧ.</p>
<p><red>В</red>елемꙋ́дреннѡ стра̑сти ᲂу҆держа́лъ є҆сѝ, и҆ пло́ть по́стнымъ житїе́мъ повинꙋ́лъ є҆сѝ дꙋ́хꙋ, мꙋ́дре, и҆ бжⷭ҇твенное жили́ще трⷪ҇цы бы́въ свѣ́тло, лꙋка́вствїѧ дꙋ́хи, гдⷭ҇ꙋ поѧ̀, смири́лъ є҆сѝ, сла́внѡ бо просла́висѧ.</p>
<p><red>З</red>ако́нꙋ бжⷭ҇твенномꙋ бжⷭ҇твеннѣ повинꙋ́ѧсѧ, и҆ бг҃одꙋхнове́ннагѡ писа́нїѧ ра́зꙋмомъ ᲂу҆кра́шенъ, є҆́ллинскїѧ мꙋдрецы̀ и҆́стинѣ наказа́лъ є҆сѝ, хрⷭ҇та̀ и҆сповѣ́дати со ѻ҆ц҃е́мъ и҆ дх҃омъ, вопїю́щыѧ: гдⷭ҇ꙋ воспои́мъ, сла́внѡ бо просла́висѧ.</p>
<p><red>В</red>о ѵ҆поста́си є҆ди́нѣй познава́ема, вопло́щшагосѧ хрⷭ҇та̀, блаже́нне, проповѣ́далъ є҆сѝ во двꙋ́хъ во́лѧхъ и҆ дѣ́йствїихъ, сїльве́стре, разꙋмѣва́ема, и҆ вѣ́рою томꙋ̀ ѡ҆божи́вша зовꙋ́щыѧ: гдⷭ҇ꙋ воспои́мъ, сла́внѡ бо просла́висѧ. <anchor type="page" number="38"/></p>
<p><red>Бг҃оро́диченъ:</red></p>
<p><red>Д</red>а ни̑жнїѧ съ вы́шними совокꙋпи́тъ, є҆ди́ный всѣ́хъ бг҃ъ, во чре́во неискꙋсобра́чныѧ вни́де, и҆ въ подо́бїи пло́тстѣмъ ꙗ҆ви́сѧ, вражды̀ средогра́дїе разо́рь, ми́ръ введѐ, и҆ жи́знь подадѐ, и҆ бжⷭ҇твенное и҆збавле́нїе.</p>
<p><red>Пѣ́снь г҃. І҆рмо́съ:</red></p>
<p><red>Оу҆</red>твердѝ на́съ въ тебѣ̀, гдⷭ҇и, дре́вомъ ᲂу҆мерщве́й грѣ́хъ, и҆ стра́хъ тво́й всадѝ въ сердца̀ на́съ, пою́щихъ тѧ̀.</p>
<p><red>Ꙗ҆</red>ви́сѧ хрⷭ҇то́съ, вопїе́тъ прⷣте́ча, и҆ на стрꙋи̑ восхо́дитъ і҆ѻрда̑нскїѧ: срѣ́сти сего̀ потщи́мсѧ, чи́стыми помышлє́нїи просвѣща́еми.</p>
<p><red>И҆</red>щѧ́ мѧ, безпꙋ́тїемъ заблꙋ́ждшаго, бж҃е мо́й, нището́ю бога́тною ѡ҆дѣ́ѧвсѧ, предстои́ши крⷭ҇ти́тисѧ, всѣ́хъ и҆збавле́нїе.</p>
<p><red>З</red>емлѧ̀ и҆ не́бо ны́нѣ да ликꙋ́ютъ, всѣ́хъ кр҃ща́етсѧ бл҃годѣ́тель, въ вода́хъ погрꙋжа́ѧ на́ше мно́жество безмѣ́рныхъ прегрѣше́нїй.</p>
<p><red>И҆́нъ. І҆рмо́съ:</red></p>
<p><red>С</red>тра́хъ тво́й, гдⷭ҇и, всадѝ въ сердца̀ ра̑бъ твои́хъ, и҆ бꙋ́ди на́мъ ᲂу҆твержде́нїе, тѧ̀ во и҆́стинѣ призыва́ющихъ.</p>
<p><red>Оу҆</red>ма̀ чистотꙋ̀ стѧжа́въ, ст҃и́тель бы́лъ є҆сѝ, пома́занїе ст҃о́е воспрїе́мъ. Тѣ́мъ тѧ̀, бг҃оно́се ѻ҆́ч҃е, восхвалѧ́емъ.</p>
<p><red>Н</red>а крестѣ̀ просте́ршаго дла̑ни пло́тїю бг҃а сло́ва ᲂу҆ѧсни́лъ є҆сѝ слове́сными твои́ми показа́ньми, и҆ і҆ꙋде́йское сꙋровство̀ погꙋби́лъ є҆сѝ, всебл҃же́нне.</p>
<p><red>В</red>ъ чꙋдесѣ́хъ вели́къ бы́въ, ѿгонѧ́еши дꙋ́хи, и҆ ѡ҆чища́еши недꙋ́ги вѣ́рою просѧ́щымъ, сїльве́стре бг҃омꙋ́дре.</p>
<p><red>Бг҃оро́диченъ:</red></p>
<p><red>Д</red>в҃а чⷭ҇таѧ по ржⷭ҇твѣ̀ всест҃а́ѧ пребыла̀ є҆сѝ, бг҃а бо сло́ва родила̀ є҆сѝ, на́мъ ᲂу҆подо́бльшасѧ, кромѣ̀ грѣха̀.</p>
<p><red>Конда́къ ст҃а́гѡ, гла́съ д҃. Подо́бенъ:</red> <red>В</red>ознесы́йсѧ:</p>
<p><red>В</red>о сщ҃е́нницѣхъ сщ҃е́нникъ ꙗ҆ви́лсѧ є҆сѝ, цр҃ѧ̀ и҆ бг҃а, бг҃оно́се, по́стникѡмъ собесѣ́дникъ бы́въ: ѿѻнꙋ́дꙋже <anchor type="page" number="39"/> сра́дꙋешисѧ ны́нѣ ликѡ́мъ а҆́гг҃льскимъ, ѻ҆́ч҃е, веселѧ́сѧ въ нбⷭ҇ныхъ, сїльве́стре, сла́вне па́стырю, спаса́й любо́вїю соверша́ющыѧ па́мѧть твою̀.</p>
<p><red>Сѣда́ленъ, гла́съ и҃. Подо́бенъ:</red> <red>П</red>ремꙋ́дрости:</p>
<p><red>Р</red>ѣка̀ бл҃гоче́стїѧ ꙗ҆ви́всѧ, ᲂу҆че́нїй твои́хъ стрꙋѧ́ми всю̀ зе́млю напои́лъ є҆сѝ, сїльве́стре, ꙗ҆́кѡ ст҃и́тель бж҃е́ственный, и҆ чꙋде́съ тꙋ́чами страсте́й скве́рнꙋ ѡ҆мы́лъ є҆сѝ, и҆ пи́щный пото́къ досто́йнѡ наслѣ́довалъ є҆сѝ. Тѣ́мже соше́дшесѧ бл҃гоче́стнѡ тѧ̀ чти́мъ пѣ́сньми дне́сь, и҆ вѣ́рнѡ вопїе́мъ тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе пода́ти чтꙋ́щымъ любо́вїю ст҃ꙋ́ю па́мѧть твою̀.</p>
<p><red>Сла́ва, и҆ ны́нѣ, гла́съ то́йже. Подо́бенъ:</red> <red>С</red>вирѣ́лей па́стырскихъ:</p>
<p><red>Н</red>еви́димый бж҃е, непостижи́мый сло́ве, роди́лсѧ є҆сѝ ѿ ѻ҆ц҃а̀ па́че є҆стества̀ и҆ сло́ва: па́ки же въ послѣ̑днѧѧ ѿ дв҃ы, не и҆змѣни́въ є҆́же бѣ̀, грѧде́ши и҆ во стрꙋѧ́хъ і҆ѻрда́нскихъ ны́нѣ крⷭ҇ти́тисѧ пло́тїю, бл҃говоли́вый спастѝ, ꙗ҆́кѡ бг҃ъ, ро́дъ человѣ́ческїй.</p>
<p><red>Пѣ́снь д҃. І҆рмо́съ:</red></p>
<p><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.</p>
<p><red>Ч</red>ꙋди́тсѧ твоемꙋ̀, і҆и҃се бл҃годѣ́телю, прихо́дꙋ вели́кїй прⷣте́ча, и҆ ᲂу҆жаса́ѧсѧ вопїе́тъ тебѣ̀: ѻ҆́гнь сы́й, влⷣко, да не ѡ҆пали́ши менѐ, сѣ́но сꙋ́ща.</p>
<p><red>С</red>тоѧ́ща въ вода́хъ си́хъ во́лею, зрѧ́ мѧ ны́нѣ, пристꙋпѝ, ѽ і҆ѡа́нне! и҆ крестѝ, ꙗ҆́кѡ да водо́ю бл҃года́ть человѣ́ческомꙋ ро́дꙋ содѣ́лаю.</p>
<p><red>К</red>ры́ющеесѧ ꙗ҆́кѡ во ѻ҆́блацѣхъ тѧ̀ позна́хъ со́лнце, бж҃е мо́й, пло́тїю: ка́кѡ ᲂу҆́бѡ на́га тѧ̀ вода́ми ны́нѣ ѡ҆дѣ́ѧна зрю̀; і҆ѡа́ннъ вопїѧ́ше, ᲂу҆дивлѧ́ѧсѧ.</p>
<p><red>П</red>росвѣща́етсѧ человѣ́ческое є҆стество̀, и҆ и҆збавле́нїе тмы̀ <anchor type="page" number="40"/> прїе́млетъ грѣхо́вныѧ, и҆ свы́ше бжⷭ҇твенною ѡ҆дѣва́етсѧ нетлѣ́нїѧ ѻ҆де́ждою, ѡ҆бнажа́емꙋ мнѣ̀.</p>
<p><red>И҆́нъ. І҆рмо́съ:</red></p>
<p><red>Оу҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</p>
<p><red>С</red>вѧти́тель бг҃опрїѧ́тенъ, помазꙋ́ѧ сщ҃е́нники бжⷭ҇твеннымъ дх҃омъ, показа́лсѧ є҆сѝ, ѻ҆́ч҃е сїльве́стре, и҆ лю́ди просвѣща́ѧй, свѧще́ннѣйше.</p>
<p><red>С</red>одѣ́йствомъ дх҃а недꙋ́ги ѿгонѧ́ѧ, стра̑сти неисцѣ̑льныѧ и҆сцѣли́лъ є҆сѝ, пребога́те, ѡ҆браща́ѧ ѿ ле́сти заблꙋждє́нныѧ.</p>
<p><red>Є҆</red>ресе́й, сїльве́стре, ле́сть ѿгна́лъ є҆сѝ, па́ствꙋ ᲂу҆па́слъ є҆сѝ на вода́хъ бл҃гоче́стїѧ, на ѕла́цѣ бжⷭ҇твеннагѡ позна́нїѧ.</p>
<p><red>И҆</red>злїѧ́сѧ во ᲂу҆стна́хъ твои́хъ бл҃года́ть бжⷭ҇твеннагѡ дх҃а: сегѡ̀ ра́ди тѧ̀ свѧще́нника лю́демъ свои̑мъ бг҃ъ, всебл҃же́нне ѻ҆́ч҃е, пома́за.</p>
<p><red>Бг҃оро́диченъ:</red></p>
<p><red>И҆</red>сцѣлѝ, ѻ҆трокови́це, ꙗ҆́звы се́рдца моегѡ̀, и҆ наведѝ дꙋшѝ моеѧ̀ движє́нїѧ къ бж҃їимъ, дв҃о, хотѣ́нїємъ.</p>
<p><red>Пѣ́снь є҃. І҆рмо́съ:</red></p>
<p><red>С</red>вѣ́та пода́телю, и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀, и҆но́гѡ бо́га не зна́емъ.</p>
<p><red>П</red>ока́йтесѧ, вопїѧ̀, црⷭ҇твїе бж҃їе прибли́жисѧ: свѧще́нный прⷣте́ча ꙗ҆ви́сѧ и҆зъ пꙋсты́ни, ѡ҆пꙋстѣ́вшыѧ въ ѕлы́хъ ѡ҆бновлѧ́ѧ.</p>
<p><red>З</red>ако́нъ є҆го́же дре́вле речѐ и҆ прⷪ҇рѡ́къ сщ҃е́нное сосло́вїе, прїи́де хрⷭ҇то́съ, на́съ ѡ҆бновлѧ́ѧ бжⷭ҇твеннымъ кр҃ще́нїемъ, ѡ҆бветша́вшыѧ мно́гими прегрѣше́ньми.</p>
<p><red>С</red>тра̑нна, речѐ, и҆ ᲂу҆жа̑сна, і҆ѡа́ннъ, зрю̀ дне́сь: ны́нѣ бо и҆сто́чникъ безсме́ртїѧ прїи́де ѿ ма́лыѧ ка́пли бжⷭ҇твенное проси́ти креще́нїе.</p>
<p><red>И҆́нъ. І҆рмо́съ:</red></p>
<p><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ. <anchor type="page" number="41"/></p>
<p><red>П</red>лете́ньми твои́хъ слове́съ, ве́сь разрѣши́лъ є҆сѝ сꙋ́етенъ соꙋ́зъ, и҆ къ бж҃е́ственнѣй вѣ́рѣ, ле́стїю свѧ̑занныѧ свѧза́лъ є҆сѝ, ѿверза́ѧ, ѻ҆́ч҃е, си́хъ ᲂу҆́мъ прочита́нїемъ писа́нїй, ст҃и́телю бл҃же́нне.</p>
<p><red>С</red>е́рдце твоѐ, ѻ҆́ч҃е, непоро́чно бы́сть во ѡ҆правда́нїихъ ѻ҆́бщагѡ влⷣки, є҆гѡ́же вожделѣ́въ, пло́ть ᲂу҆держа́лъ є҆сѝ, и҆ чꙋде́съ бл҃года́тїю ѡ҆бога́щсѧ, недꙋ́ги и҆сцѣлѧ́еши и҆ дꙋшє́вныѧ лю̑тыѧ ꙗ҆́звы.</p>
<p><red>Б</red>ѣсѧ̑щаѧсѧ сердца̀ недꙋ́гомъ дꙋшегꙋ́бнымъ, лю̑тыѧ є҆́рєси го́рькагѡ ма́нента, ско́рыми лѣчба́ми слове́съ твои́хъ, бг҃оно́се, ᲂу҆ста́вилъ є҆сѝ, ꙗ҆́кѡ вра́чь, бл҃года́тїю бж҃е́ственною честны́мъ ѿгна́лъ є҆сѝ дх҃омъ.</p>
<p><red>Бг҃оро́диченъ:</red></p>
<p><red>Р</red>а́дꙋйсѧ, є҆ди́на ро́ждшаѧ преси́льнаго, пло́тїю ѡ҆бнища́вшаго: ра́дꙋйсѧ, па́дшагѡ мі́ра и҆справле́нїе, всенепоро́чнаѧ: ра́дꙋйсѧ, печа́ли разрѣше́нїе: ра́дꙋйсѧ, вѣ́рныхъ спасе́нїе: ра́дꙋйсѧ, престо́ле бж҃їй превысо́кїй.</p>
<p><red>Пѣ́снь ѕ҃. І҆рмо́съ:</red></p>
<p><red>Б</red>е́здна согрѣше́нїй ѡ҆бы́де мѧ̀ послѣ́днѧѧ: но, ꙗ҆́кѡ прⷪ҇ро́ка і҆ѡ́нꙋ, гдⷭ҇и, гдⷭ҇и, возведѝ и҆зъ и҆стлѣ́нїѧ живо́тъ мо́й.</p>
<p><red>Ѡ҆</red>дождѝ согрѣше́нїй на́шихъ, чл҃вѣколю́бче, разрѣше́нїе, и҆́же і҆ѻрда́нскими стрꙋѧ́ми погрꙋзи́вый прегрѣшє́нїѧ земноро́дныхъ, за ми́лость вели́кꙋю.</p>
<p><red>П</red>ꙋчи́на сы́й, хрⷭ҇тѐ, пра́вды, предгрѧде́ши ны́нѣ на і҆ѻрда́нскꙋю рѣкꙋ̀ потопи́ти ѕмі́ѧ, и҆ а҆да́мово престꙋпле́нїе и҆зсꙋши́ти.</p>
<p><red>С</red>трꙋю́ тѧ нетлѣ́нїѧ, хрⷭ҇тѐ, сꙋ́ща вои́стиннꙋ, стрꙋи̑ ка́кѡ вмѣстѧ́тъ рѣ̑чныѧ; вопїѧ́ше прⷣте́ча, сла́вѧ твоѐ мно́гое бл҃гоꙋтро́бїе.</p>
<p><red>И҆́нъ. І҆рмо́съ:</red></p>
<p><red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́ мѧ. <anchor type="page" number="42"/></p>
<p><red>Н</red>еисхо́дна и҆ въ темни́цѣ вѣ́чнѣ затворе́нна содѣ́лалъ є҆сѝ моли́твами твои́ми лꙋка́ваго, погꙋблѧ́ющаго за́вистїю приходѧ́щыѧ, бл҃же́нне, ѕмі́ѧ, и҆ ꙗ҆́кѡ двє́ри же, и҆ ꙗ҆́кѡ верєѝ, крⷭ҇та̀ зна́менїе положи́въ.</p>
<p><red>Г</red>лагѡ́лъ твои́хъ медото́чныхъ вѣща́нїе, во всѧ́чєскаѧ и҆зы́де, всебл҃же́нне, и҆ ᲂу҆че́нїй въ концы̀ всеѧ̀ вселе́нныѧ сїѧ́нїе ѡ҆блиста̀, чꙋде́съ же свѣ́тлость, и҆ дѣ́лъ бжⷭ҇твенное показа́нїе.</p>
<p><red>И҆</red>сцѣлє́нїѧ и҆ дарова̑нїѧ бжⷭ҇твєннаѧ тꙋ́чами и҆сточа́ѧ бога́тнѡ вседѣ́телѧ, ст҃и́телю всебл҃же́нне, и҆ всест҃а́гѡ всегда̀ дх҃а вѣ́рою тебѣ̀ чи́стою пристꙋпа́ющыѧ цѣли́ти бл҃года́тїю.</p>
<p><red>Бг҃оро́диченъ:</red></p>
<p><red>Р</red>азꙋмѣ́вше бг҃оглаго́ливїи прⷪ҇ро́цы та́инства твоегѡ̀, дв҃о, глꙋбинꙋ̀, прⷪ҇ро́чески провозвѣсти́ша сїѐ, наставлѧ́еми бж҃е́ственнымъ дх҃омъ: и҆ ны́нѣ мы̀, прера́достнѡ сбытїѧ̑ зрѧ́ще вѣ́рꙋемъ.</p>
<p><red>Конда́къ, гла́съ д҃. Подо́бенъ:</red> <red>Ꙗ҆</red>ви́лсѧ є҆сѝ дне́сь:</p>
<p><red>В</red>о стрꙋѧ́хъ дне́сь і҆ѻрда́нскихъ бы́въ, гдⷭ҇ь і҆ѡа́ннꙋ вопїе́тъ: не ᲂу҆бо́йсѧ крⷭ҇ти́ти мѧ̀, спасти́ бо прїидо́хъ а҆да́ма первозда́ннаго.</p>
<p><red>І҆́косъ:</red></p>
<p><red>Н</red>е и҆стѧзꙋ́ю тѧ̀, крⷭ҇ти́телю, предѣ́лы преходи́ти. Не гл҃го́лю тебѣ̀: рцы́ ми, ꙗ҆̀же глаго́леши беззакѡ́ннымъ, и҆ ᲂу҆чи́ши грѣ́шники. То́чїю крⷭ҇ти́ мѧ молча̀, и҆ ча́ѧ ꙗ҆̀же ѿ кр҃ще́нїѧ: прїи́меши бо сегѡ̀ ра́ди досто́инство, є҆́же не бы́сть а҆́гг҃лѡмъ: и҆́бо всѣ́хъ прⷪ҇ро́кѡвъ бо́льша тѧ̀ сотворю̀. Ѡ҆ ѻ҆́ныхъ ᲂу҆́бѡ ни є҆ди́нъ ꙗ҆́вѣ мѧ̀ ви́дѣ, но во ѻ҆́бразѣхъ и҆ сѣ́нехъ, и҆ гада́нїихъ, ты́ же предъ тобо́ю стоѧ́ща ви́дѣлъ є҆сѝ: спасти́ бо прїидо́хъ а҆да́ма первозда́ннаго.</p>
<p><red>Пѣ́снь з҃. І҆рмо́съ:</red></p>
<p><red>Ѻ҆́</red>бразꙋ злато́мꙋ, на по́лѣ деи́рѣ слꙋжи́мꙋ, трїѐ твоѝ <anchor type="page" number="43"/> ѻ҆́троцы небрего́ша безбо́жнагѡ велѣ́нїѧ: посредѣ́ же ѻ҆гнѧ̀ вве́ржени ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.</p>
<p><red>В</red>о ѻ҆де́ждꙋ свѧще́ннꙋю ѡ҆дѣва́ѧ мѧ̀, хрⷭ҇тѐ, ѡ҆бнажи́вшагосѧ совѣ́томъ льсти́вагѡ, на́гъ проитѝ сквозѣ̀ во́ды прише́лъ є҆сѝ, бла́гости бога́тствомъ. Воспѣва́ю твоѐ милосе́рдїе, и҆ покланѧ́юсѧ чꙋ́дномꙋ твоемꙋ̀ смотре́нїю.</p>
<p><red>Ч</red>то̀ сїѐ, хрⷭ҇тѐ, мно́гое твоѐ, є҆́же къ на́мъ, смотре́нїе; что̀ нищета̀; что̀ неизрече́нное и҆ па́че ᲂу҆ма̀ сни́тїе; речѐ, є҆гда́ тѧ ви́дѣ і҆ѡа́ннъ ѡ҆бнаже́на, и҆ крⷭ҇ти́тисѧ ѿ негѡ̀ повелѣва́юща.</p>
<p><red>В</red>озже́глъ є҆сѝ, хрⷭ҇тѐ, ꙗ҆́коже свѣти́льникъ, чⷭ҇тнꙋ́ю пло́ть твою̀ средѝ і҆ѻрда́на, и҆ взыска́лъ є҆сѝ погребе́нный страстьмѝ и҆ грѣхо́мъ ѻ҆́бразъ, и҆ ѡ҆брѣ́тъ, ᲂу҆добри́лъ є҆сѝ креще́нїемъ твои́мъ, бл҃же: тѣ́мже пое́мъ тѧ̀.</p>
<p><red>И҆́нъ. І҆рмо́съ:</red></p>
<p><red>Ѿ</red> і҆ꙋде́и доше́дше ѻ҆́троцы, въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.</p>
<p><red>П</red>ра́ведникъ, ꙗ҆́коже фі́нїѯъ, въ домꙋ̀ гдⷭ҇ни, ѻ҆́ч҃е, процвѣ́лъ є҆сѝ плоды̀ пра́вды, и҆́миже чтꙋ́щїи тѧ̀ пита́ютсѧ, пою́ще: ѻ҆тцє́въ на́шихъ бж҃е, бл҃гослове́нъ є҆сѝ.</p>
<p><red>К</red>рѣ́пкими твои́хъ слове́съ ꙗ҆вле́ньми ѡ҆бличи́лъ є҆сѝ сꙋемꙋ́дренники, недꙋ́гꙋющыѧ невѣ́рїемъ, и҆ ра́дꙋѧсѧ пое́ши, пресла́вне сїльве́стре: ѻ҆ц҃є́въ на́шихъ бж҃е, бл҃гослове́нъ є҆сѝ.</p>
<p><red>П</red>ребыва́етъ сла́ва во вѣ́ки твоѧ̀, ѻ҆́ч҃е, и҆ па́мѧть со всѣ́ми првⷣными, съ ни́миже на́съ, вѣ́рою пою́щихъ, помина́й: ѻ҆ц҃є́въ на́шихъ бж҃е, бл҃гослове́нъ є҆сѝ.</p>
<p><red>С</red>ла́вный свѧти́тель, дх҃о́вною заре́ю просвѣща́емь, тмꙋ̀ ѕло́бы разорѝ, и҆ всѧ̑ пою́щыѧ просвѣтѝ: ѻ҆ц҃є́въ на́шихъ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>П</red>речꙋ́днаѧ ѻ҆трокови́це, сꙋ́щаго пре́жде всѣ́хъ вѣкѡ́въ <anchor type="page" number="44"/> родила̀ є҆сѝ, на́мъ ᲂу҆подо́бльшагосѧ, за кра́йнее бл҃гоꙋтро́бїе, да спасе́тъ пою́щыѧ: ѻ҆ц҃є́въ на́шихъ бж҃е, бл҃гослове́нъ є҆сѝ.</p>
<p><red>Пѣ́снь и҃. І҆рмо́съ:</red></p>
<p><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.</p>
<p><red>Г</red>ла́съ вопїю́щагѡ въ пꙋсты́ни ꙗ҆́вственнѡ предста́въ і҆ѡа́ннъ, ѡ҆браща́ѧ сердца̀ пока́ѧвшихсѧ те́плѣ, сла́вити ꙗ҆́вльшагосѧ во і҆ѻрда́нѣ сп҃са и҆ влⷣкꙋ.</p>
<p><red>П</red>ото́къ є҆сѝ пи́щный, и҆́же морѧ̀, и҆сто́чники содѣ́лавый, и҆ ка́кѡ на во́ды восхо́диши; что̀ ѿмы́ти и҆ща́й, и҆́же всѣ́хъ ѡ҆мове́нїе и҆ ѡ҆чище́нїе пѣсносло́вѧщихъ тѧ̀, хрⷭ҇тѐ, во вѣ́ки;</p>
<p><red>И҆</red>зсꙋши́ти стрꙋи̑ и҆ща́й ѕло́бы вра́жїѧ, и҆ морѧ̀ страсте́й ᲂу҆ста́вити, и҆ вѣ̑рнымъ ѡ҆чище́нїе и҆сточи́ти и҆ ѡ҆ставле́нїе, влⷣко, грѧде́ши крести́тисѧ во стрꙋѧ́хъ і҆ѻрда́нскихъ.</p>
<p><red>Ч</red>асѡ́въ и҆ лѣ́тъ тво́рче, подъ лѣ́ты бы́въ за бл҃гоꙋтро́бїе, безлѣ́тнѡ возсїѧ́въ и҆з̾ пребезнача́льнагѡ ѻ҆ц҃а̀, прише́лъ є҆сѝ лѣ̑тнѧѧ прегрѣшє́нїѧ всѣ́хъ ѿмы́ти во стрꙋѧ́хъ і҆ѻрда́нскихъ.</p>
<p><red>И҆́нъ. І҆рмо́съ:</red></p>
<p><red>П</red>обѣди́тели мꙋчи́телѧ и҆ пла́мене бл҃года́тїю твое́ю бы́вше, за́повѣдемъ твои́мъ ѕѣлѡ̀ прилѣжа́ще, ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Є҆</red>ди́но є҆стество̀, ѻ҆́ч҃е, є҆ди́нагѡ бжⷭ҇тва̀ бг҃осло́вивъ, въ тре́хъ ли́цѣхъ разꙋмѣва́емаго пѣ́лъ є҆сѝ непреста́ннѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>И҆́</red>стины, ѻ҆́ч҃е, и҆́стиненъ ᲂу҆чи́тель наре́клсѧ є҆сѝ. тѣ́мже лжеиме́нныѧ льстѝ ѡ҆бличи́лъ є҆сѝ ле́сть, поѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>В</red>ерхо́вникъ ꙗ҆ви́лсѧ є҆сѝ свѧще́ннагѡ собо́ра, <anchor type="page" number="45"/> сщ҃еннотаи́нниче, и҆ верхо́внагѡ ᲂу҆ченикѡ́въ ᲂу҆краси́лъ є҆сѝ престо́лъ, вопїѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Д</red>обродѣ́тельми бжⷭ҇твенными, ѻ҆́ч҃е, се́рдце твоѐ ᲂу҆добри́лъ є҆сѝ, ве́сь ᲂу҆краси́всѧ, и҆ съ вы́шними чи́нми, вопїѧ̀, совокꙋпи́лсѧ є҆сѝ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Бг҃оро́диченъ:</red></p>
<p><red>Г</red>лаго́лѡмъ твои̑мъ бжⷭ҇твєннымъ послѣ́дꙋюще ро́ди человѣ́честїи, ᲂу҆блажа́емъ тѧ̀ приснобл҃же́ннꙋю, и҆ воспѣва́емъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>Ѿ</red> бг҃а, бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи є҆диномꙋ́дреннѡ пѣ́сньми велича́емъ.</p>
<p><red>В</red>и́дѣвъ тѧ̀ і҆ѡа́ннъ къ себѣ̀ бл҃годѣ́телѧ грѧдꙋ́ща, и҆ просѧ́ща ѿ негѡ̀ смире́нїемъ кр҃ще́нїѧ, ᲂу҆ди́вльсѧ, ᲂу҆жасе́сѧ, ника́коже рꙋко́ю прикоснꙋ́тисѧ смѣ́ѧ прикаса́ющагѡсѧ всѣ̑мъ гора́мъ, и҆ воздымѧ́тсѧ.</p>
<p><red>Ꙗ҆́</red>кѡ ла́стовица пречестна́ѧ, провозвѣща́ющаѧ ве́снꙋ мы́сленнꙋю, предста̀ крⷭ҇ти́тель, въ зимѣ̀ сꙋ́щымъ безмѣ́рныхъ прегрѣше́нїй, и҆ бꙋ́рю терпѧ́щымъ при́снѡ сопроти́вныхъ дꙋхѡ́въ, лꙋка́выхъ страсте́й.</p>
<p><red>Т</red>ѧ̀, ѡ҆заре́нїе сла́вы ѻ҆́ч҃їѧ, просїѧ́вшее во тмѣ̀ сѣдѧ́щымъ лю́тыхъ, незаходи́мое сл҃нце, гдⷭ҇и, и҆ грѧдꙋ́ща всѧ̑ просвѣти́ти свѧще́ннымъ твои́мъ креще́нїемъ, ꙗ҆́кѡ бг҃а и҆ сп҃са, пѣ́сньми велича́емъ.</p>
<p><red>С</red>ме́ртнаѧ сѣки́ра, при ко́рени лежа́щи, ꙗ҆́кѡ дре́вꙋ, прети́тъ и҆зсѣче́нїемъ, непло́дїе твоѐ ви́дѧщи. Не ᲂу҆̀бо безпло́дна пребꙋ́ди, дꙋшѐ моѧ̀, но возопі́й бг҃ꙋ те́плымъ покаѧ́нїемъ: согрѣши́хъ тѝ, спаси́ мѧ.</p>
<p><red>Г</red>ла́съ вопїю́щагѡ слы́шанъ бы́сть въ пꙋсты́хъ сердца́хъ: <anchor type="page" number="46"/> возвесели́тесѧ, предста̀ хрⷭ҇то́съ, ѡ҆ставле́нїе всѣ̑мъ да́рꙋѧ. Ѡ҆свѧти́тесѧ всѧ̑: мо́ре, и҆сто́чницы и҆ рѣ́ки, и҆ ᲂу҆дѡ́лїѧ, и҆ лꙋ̑жнаѧ мѣ̑ста и҆ всѧ̀ подсо́лнечнаѧ.</p>
<p><red>И҆́нъ. І҆рмо́съ:</red></p>
<p><red>В</red>ои́стиннꙋ бцⷣꙋ тѧ̀ и҆сповѣ́дꙋемъ спасе́ннїи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.</p>
<p><red>С</red>вѧще́нствовавъ ᲂу҆се́рднѡ самаго̀ себѐ, всеблаже́нне, сласте́й ᲂу҆мерщвле́нїемъ, и҆ бы́лъ є҆сѝ на́съ ра́ди ᲂу҆мертви́вшемꙋсѧ же́ртва бл҃гопрїѧ́тна.</p>
<p><red>Ꙗ҆́</red>кѡ бжⷭ҇твенный верхо́вникъ сщ҃е́нныхъ ѻ҆тцє́въ, сщ҃е́нное ᲂу҆че́нїе ᲂу҆тверди́въ, є҆ретїкѡ́въ загради́лъ є҆сѝ безбѡ́жнаѧ ᲂу҆ста̀.</p>
<p><red>С</red>овокꙋпи́лсѧ є҆сѝ съ ли̑ки безпло́тныхъ, безплѡ́тныѧ врагѝ съ тѣ́ломъ свѣ́тлѡ, ст҃и́телю, побори́въ.</p>
<p><red>П</red>а́мѧть твоѧ̀ мі́рꙋ, ѻ҆́ч҃е ст҃и́телю, ꙗ҆́кѡ свѣтоза́рное возсїѧ̀ сл҃нце, свѣтоводѧ́щи вѣ́рою восхвалѧ́ющыѧ тѧ̀.</p>
<p><red>Бг҃оро́диченъ:</red></p>
<p><red>Б</red>л҃голюби́ваѧ дв҃о, ѡ҆ѕло́бленнꙋю грѣхмѝ дꙋ́шꙋ мою̀ ᲂу҆блажѝ, бл҃га́го ро́ждшаѧ бг҃а и҆ гдⷭ҇а.</p>
<p><red>Свѣти́ленъ. Подо́бенъ:</red> <red>Ж</red>єны̀ ᲂу҆слы́шите:</p>
<p><red>Г</red>ла́съ вопїю́щагѡ возгласѝ, и҆ го́ры взыгра́йте, ликꙋ́й, ро́де человѣ́ческїй: и҆́бо пребезнача́льное сло́во пло́ть прїе́мъ, ꙗ҆́кѡ человѣ́къ, прїи́де, креща́ѧсѧ ѿ рꙋ́къ, ꙗ҆̀же созда̀, во і҆ѻрда́нѣ погрꙋжа́ѧй мі́ра грѣ́хъ.</p>
<p><red>Сла́ва, и҆ ны́нѣ:</red></p>
<p><red>К</red>а́кѡ стрꙋи̑ тѧ̀ рѣ̑чныѧ прїи́мꙋтъ, человѣколю́бче, рѣ́ки и҆ морѧ̀ сотво́ршаго ѿ не сꙋ́щихъ; ка́кѡ на ве́рхъ пречⷭ҇тый тво́й де́рзнетъ прⷣте́ча рꙋ́кꙋ положи́ти, влⷣко; пое́мъ трепе́щꙋще, сло́ве, твоеѧ̀ нищеты̀ высотꙋ̀.</p>
<p><red>На хвали́техъ стїхи̑ры на д҃, и҆́хже краегране́сїе:</red></p>
<p><red>П</red>ѣ́сни ѳеофа́новы на свѣ́ты. <red>Гла́съ ѕ҃.</red> <red>Подо́бенъ:</red> <red>А҆́</red>гг҃льскїѧ:</p>
<p><red>А҆́</red>гг҃льскїѧ пред̾иди́те си̑лы ѿ виѳлее́ма ко стрꙋѧ́мъ і҆ѻрда̑нскимъ: предгрѧдѝ, і҆ѡа́нне, ѡ҆ста́вль пꙋсты́ню: <anchor type="page" number="47"/> ра́дꙋйсѧ, рѣко̀, и҆ ᲂу҆гото́висѧ, всѧ́ же землѧ̀ да ра́дꙋетсѧ: хрⷭ҇то́съ грѧде́тъ грѣ́хъ а҆да́мовъ ѡ҆чи́стити, ꙗ҆́кѡ благоꙋтро́бенъ.</p>
<p><red>Оу҆</red>сты̑ чи́стыми и҆ дꙋша́ми и҆змове́нными, прїиди́те, та́йнѡ виѳлее́мъ ѡ҆ста́вльше, и҆ ко і҆ѻрда́нꙋ со хрⷭ҇то́мъ и҆дꙋ́ще, воспои́мъ є҆мꙋ̀ съ весе́лїемъ, ѻ҆ч҃єствїѧ земна̑ѧ всѧ̑, вѣ́рнѡ глаго́люще: благослове́нъ прише́дый бж҃е на́шъ, сла́ва тебѣ̀.</p>
<p><red>В</red>е́лїе и҆ стра́шное та́инство є҆́сть, ꙗ҆́кѡ бг҃ъ человѣ́кѡмъ ᲂу҆подо́бисѧ, и҆ грѣха̀ ѿню́дъ не вѣ́дый, ꙗ҆́кѡ пови́ненъ, ѿ і҆ѡа́нна крⷭ҇ти́тисѧ въ рѣцѣ̀ і҆ѻрда́нстѣй про́ситъ дне́сь: благослове́нъ ꙗ҆вле́йсѧ, бж҃е на́шъ, сла́ва тебѣ̀.</p>
<p><red>Ц</red>вѣ́тъ дв҃довъ возсїѧ́въ и҆зъ дв҃ы, прїи́де хрⷭ҇то́съ ко стрꙋѧ́мъ і҆ѻрда̑нскимъ грѣхѝ ѡ҆мы́ти пра́ѻц҃а вода́ми. Ликꙋ́й, а҆да́ме, весели́сѧ, є҆́ѵо, нб҃о да ра́дꙋетсѧ, лю́дїе рце́мъ: бл҃гослове́нъ прише́дый, бж҃е на́шъ, сла́ва тебѣ̀.</p>
<p><red>Сла́ва, гла́съ и҆ подо́бенъ то́йже:</red></p>
<p><red>Т</red>репе́щетъ рꙋко́ю, ᲂу҆жаса́ѧсѧ рꙋкоположи́ти, ра́дꙋетсѧ дꙋше́ю, помышлѧ́ѧ і҆ѡа́ннъ, ꙗ҆́кѡ ве́рхъ тво́й подклони́ти благоволи́лъ є҆сѝ, въ ра́бїй зра́къ ѡ҆дѣ́ѧнъ, да человѣ́ки ѿ рабо́ты и҆зба́виши вра́жїѧ, зовꙋ́щыѧ: благослове́нъ прише́дый, бж҃е на́шъ, сла́ва тебѣ̀.</p>
<p><red>И҆ ны́нѣ:</red></p>
<p><red>В</red>сѧ̀ землѧ̀ та́йнѡ да ра́дꙋетсѧ ны́нѣ проро́чески, и҆ го́ры да и҆гра́ютъ: возвратѝ стрꙋи̑, і҆ѻрда́не, ꙗ҆́коже пи́шетъ, ᲂу҆жасни́сѧ ѿ лица̀ влⷣчнѧ, ꙗ҆́кѡ бг҃ъ, вочеловѣ́чивсѧ, человѣ́ки всѧ̑ ѿ грѣха̀ а҆да́млѧ ѡ҆чи́стити прїи́де.</p>
<p><red>На стїхо́внѣ стїхи̑ры самогла́сны, гла́съ ѕ҃:</red></p>
<p><red>С</red>вѣтлѣ́йшїй со́лнца бы́сть преше́дшїй пра́здникъ ржⷭ҇тва̀ хрⷭ҇то́ва, ꙗ҆́сенъ и҆ пресвѣ́телъ показа́сѧ приходѧ́й бжⷭ҇твеннагѡ ꙗ҆вле́нїѧ є҆гѡ̀. Во ѻ҆́нъ па́стырїе, со а҆́гг҃лы славосло́вѧще, поклони́шасѧ бг҃ꙋ вочл҃вѣ́чшемꙋсѧ: въ се́мъ же <anchor type="page" number="48"/> влⷣцѣ і҆ѡа́ннъ прикоснꙋ́всѧ десно́ю рꙋко́ю, съ тре́петомъ глаго́лаше: ѡ҆свѧтѝ менѐ и҆ во́ды, є҆ди́ный и҆мѣ́ѧй ве́лїю млⷭ҇ть.</p>
<p><red>Сті́хъ:</red> <red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.</p>
<p><red>Г</red>ото́висѧ, і҆ѻрда́не рѣко̀: се́ бо прихо́дитъ хрⷭ҇то́съ бг҃ъ крⷭ҇ти́тисѧ ѿ і҆ѡа́нна, да ѕмїє́въ неви̑димыѧ главы̑ сокрꙋши́тъ бжⷭ҇тво́мъ въ вода́хъ твои́хъ. Ра́дꙋйсѧ, пꙋсты́не і҆ѻрда́нскаѧ: го́ры, и҆гра́йте съ весе́лїемъ, прихо́дитъ бо вѣ́чный живо́тъ воззва́ти а҆да́ма. Гла́съ вопїю́щагѡ возопі́й, ѽ і҆ѡа́нне прⷣте́че: ᲂу҆гото́вайте пꙋти̑ гдⷭ҇ни, и҆ стєзѝ є҆гѡ̀ пра̑вы содѣ́лайте.</p>
<p><red>Сті́хъ:</red> <red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ᲂу҆боѧ́шасѧ.</p>
<p><red>Д</red>а возра́дꙋетсѧ пꙋсты́нѧ і҆ѻрда́нова, и҆ да процвѣте́тъ, ꙗ҆́кѡ крі́нъ: гла́съ бо вопїю́щагѡ ᲂу҆слы́шасѧ въ не́й: ᲂу҆гото́вайте пꙋ́ть гдⷭ҇ень. Го́ры бо положи́вый мѣ́риломъ, и҆ мѣ̑ста дꙋбра̑внаѧ вѣ́сомъ, всѧ̑ и҆сполнѧ́ѧй, ꙗ҆́кѡ бг҃ъ, кр҃ща́етсѧ ѿ раба̀: ѡ҆бнищава́ти нача́тъ бога̑тныѧ да́ры да́рꙋѧй. Оу҆слы́ша є҆́ѵа: въ печа́лѣхъ роди́ши ча̑да, ны́нѣ же ᲂу҆слы́ша дв҃а: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, и҆мѣ́ѧй ве́лїю млⷭ҇ть.</p>
<p><red>Сла́ва, и҆ ны́нѣ, гла́съ и҃. А҆нато́лїево:</red></p>
<p><red>І҆</red>ѡа́нне крⷭ҇ти́телю, во ᲂу҆тро́бѣ позна́вый мѧ̀ а҆́гнца, на рѣцѣ̀ мнѣ̀ послꙋжѝ, со а҆́гг҃лы мнѣ̀ слꙋ́жбꙋ принесѝ: просте́ръ, косни́сѧ дла́нїю верхꙋ̀ моемꙋ̀ пречⷭ҇томꙋ, и҆ є҆гда̀ ᲂу҆́зриши го́ры трепе́щꙋщыѧ, и҆ і҆ѻрда́на возвраща́ющасѧ, съ си́ми возопі́й: воплоти́выйсѧ и҆зъ дв҃ы, въ на́ше спасе́нїе, гдⷭ҇и, сла́ва тебѣ̀.</p>
<p><red>На лїтꙋргі́и блажє́нна предпра́зднства, пѣ́снь г҃ и҆ ѕ҃-ѧ. По вхо́дѣ тропа́рь предпра́зднства, и҆ хра́ма бцⷣы, а҆́ще є҆́сть, и҆ хра́ма ст҃а́гѡ: та́же тропа́рь ст҃а́гѡ, и҆ конда́къ хра́ма бцⷣы, а҆́ще є҆́сть, и҆лѝ хра́ма ст҃а́гѡ. Сла́ва, конда́къ ст҃а́гѡ: И҆ ны́нѣ, конда́къ предпра́зднства.</red> <anchor type="page" number="49"/></p>
<p><red>Си́це глаго́лемъ тропарѝ и҆ кондакѝ, въ предпра́зднствѣ бг҃оѧвле́нїѧ по всѧ̑ дни̑, кромѣ̀ недѣ́ли, и҆ полѷеле́а ст҃а́гѡ.</red></p>
<p><red>Прокі́менъ, гла́съ а҃:</red> <red>Оу҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ. <red>Сті́хъ:</red> <red>Оу҆</red>слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй. <red>А҆пⷭ҇лъ ко є҆вре́ємъ, зача́ло ти҃і. А҆ллилꙋ́їа, гла́съ в҃:</red> <red>Оу҆</red>ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. <red>Сті́хъ:</red> <red>З</red>ако́нъ бг҃а є҆гѡ̀ въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀. <red>Є҆ѵⷢ҇лїе і҆ѡа́нна, зача́ло н҃. Прича́стенъ:</red> <red>В</red>ъ па́мѧть вѣ́чнꙋю бꙋ́детъ пра́ведникъ:</p>
<footer/>
</document>
