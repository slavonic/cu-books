<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="49"/>
<p><red>Мѣ́сѧца тогѡ́же въ г҃-й де́нь.</red></p>
<p><red>Предпра́зднство просвѣще́нїѧ:</red></p>
<p><red>И҆ ст҃а́гѡ прⷪ҇ро́ка малахі́и:</red></p>
<p><red>И҆ ст҃а́гѡ мч҃ника горді́а.</red></p>
<p><red>На</red> <red>Г</red>дⷭ҇и, воззва́хъ, <red>стїхи̑ры прⷪ҇ро́ка, г҃, и҆ мч҃ника, г҃.</red></p>
<p><red>Прⷪ҇ро́ка стїхи̑ры, гла́съ и҃. Подо́бенъ:</red> <red>Г</red>дⷭ҇и, а҆́ще и҆ на сꙋди́щи:</p>
<p><red>Г</red>л҃го́лы ꙳ бг҃одви́жимагѡ твоегѡ̀ ѧ҆зы́ка ꙳ сбыва́емы зрѧ̀, ꙳ тѧ̀ ны́нѣ ᲂу҆блажа́ю, прⷪ҇ро́че, и҆́стинѣ ᲂу҆дивлѧ́емь: ꙳ ты́ бо гла́сомъ свѣ́тлымъ ꙳ мі́ръ ѡ҆блиста́лъ є҆сѝ, ꙳ гдⷭ҇не провозглаша́ѧ ꙳ прише́ствїе сп҃си́тельное.</p>
<p><red>А҆́</red>гг҃лъ, ꙳ а҆гг҃лоподо́бнымъ твои́мъ житїе́мъ, ꙳ на землѝ бы́лъ є҆сѝ, ꙳ и҆ прозва́нїемъ а҆́гг҃ла ꙳ всеподо́бнѡ ѡ҆богати́лсѧ є҆сѝ, ꙳ добро́тꙋ дꙋше́внꙋю ꙳ добро́тѣ тѣле́снѣй ꙳ сꙋгꙋ́бѡ сочета́въ, ꙳ малахі́е всеблаже́нне.</p>
<p><red>Г</red>дⷭ҇и, ꙳ къ тебѣ̀ твоего̀ прⷪ҇ро́ка, ꙳ моле́бника и҆ моли́твенника предлага́ю. ꙳ є҆гѡ́же мольба́ми, ще́дре, и҆ <anchor type="page" number="50"/> моли́твами, ꙳ ꙗ҆́кѡ бл҃гоꙋтро́бенъ, ꙳ ѿча́ѧнныѧ дꙋшѝ ꙳ согрѣшє́нїѧ разрѣшѝ, ꙳ сꙋще́ственнꙋю и҆мѣ́ѧ ꙳ и҆ є҆сте́ственнꙋю бл҃госты́ню.</p>
<p><red>И҆́ны стїхи̑ры мч҃ника, гла́съ то́йже. Подо́бенъ: Ѽ</red> пресла́внагѡ чꙋдесѐ!</p>
<p><red>П</red>ревозвы́шеннꙋю ви́дѣвъ ꙳ пре́лести мглꙋ̀, ꙳ бѣ́гаѧ ᲂу҆дали́лсѧ є҆сѝ, ꙳ страстоте́рпче горді́е, ꙳ бг҃а ѡ҆жида́ѧ, ꙳ мно́гими же болѣ́зньми и҆скꙋша́емь, ꙳ и҆ а҆́лчбами томи́мь, ꙳ ꙗ҆́коже вѣ́дый свою̀ си́лꙋ подви́жникъ, ꙳ ᲂу҆стреми́лсѧ є҆сѝ самозва́нъ къ противобо́рцꙋ.</p>
<p><red>В</red>ельмѝ ᲂу҆пова́въ, ꙳ прише́лъ є҆сѝ къ проти́вныхъ мно́жествꙋ, ꙳ всесла́вный горді́е, въ ничто́же вмѣни́въ беззако́нныхъ собо́рище: ꙳ и҆ ста́въ посредѝ проповѣ̑дникъ самовла́стенъ, велегла́снѡ хрⷭ҇та̀ проповѣ́далъ є҆сѝ, ꙳ зижди́телѧ и҆ гдⷭ҇а, ꙳ ѻ҆ц҃ꙋ̀ собезнача́льна и҆ чⷭ҇тно́мꙋ дх҃ꙋ ꙳ є҆диноче́стна и҆ соприсносꙋ́щна.</p>
<p><red>М</red>ече́мъ во главꙋ̀ ᲂу҆сѣка́емь, ꙳ ѿ жи́зни въ жи́знь ꙳, ѿ сме́рти въ безсме́ртїе, ꙳ и҆ ѿ тлѣ́нїѧ къ нетлѣ́нїю проѧвле́ннѡ прише́лъ є҆сѝ, ꙳ не пожда́въ є҆стества̀ ме́ртвости, ꙳ но самоизво́льнѡ ведо́мь ᲂу҆мре́ти. ꙳ Ѽ подвигѡ́въ твои́хъ, страстоно́сче горді́е,  ꙳ и҆́миже хрⷭ҇та̀, мꙋ́чениче, возвели́чилъ є҆сѝ, ꙳ є҆ди́наго бл҃гоꙋтро́бнаго!</p>
<p><red>Сла́ва, и҆ ны́нѣ гла́съ д҃. І҆ѡа́нна мона́ха:</red></p>
<p><red>Ѽ</red> пресла́внагѡ чꙋдесѐ! и҆́же дх҃омъ ст҃ы́мъ креща́ѧй и҆ ѻ҆гне́мъ на і҆ѻрда́нъ грѧде́тъ крⷭ҇ти́тисѧ ѿ і҆ѡа́нна: бг҃ъ не на́гъ, нижѐ человѣ́къ про́стъ, но во двою̀ є҆стєствꙋ̀, є҆ди́нъ то́йжде сн҃ъ є҆диноро́дный, и҆ща́й ᲂу҆́бѡ креще́нїѧ, ꙗ҆́кѡ человѣ́къ, ѿ сме́ртнагѡ, взима́ѧ же, ꙗ҆́кѡ бг҃ъ, грѣ́хъ мі́ра, и҆ подаѧ̀ всѣ̑мъ ве́лїю ми́лость.</p>
<p><red>На стїхо́внѣ стїхи̑ры, гла́съ ѕ҃. Подо́бенъ:</red> <red>Т</red>ридне́венъ:</p>
<p><red>С</red>ѐ просвѣще́нїе вѣ́рныхъ, сѐ ѡ҆чище́нїе на́ше вни́ти хо́щетъ во стрꙋи̑ рѣ̑чныѧ, ꙗ҆́кѡ да скве́рнꙋ ѿмы́етъ ѕло́бы человѣ́ческїѧ, и҆ ѡ҆бнови́тъ сокрꙋшє́нныѧ ны̀. <anchor type="page" number="51"/></p>
<p><red>Сті́хъ:</red> <red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.</p>
<p><red>Ꙗ҆́</red>кѡ ви́дѣ тѧ̀ грѧдꙋ́ща прⷣте́ча тво́й, гдⷭ҇и, и҆ просѧ́ща крести́тисѧ ѿ негѡ̀, со стра́хомъ вопїѧ́ше: бж҃е мо́й, содѣ́телю мо́й, ка́кѡ тѧ̀ крещꙋ̀ нескве́рнаго;</p>
<p><red>Сті́хъ:</red> <red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ᲂу҆боѧ́шасѧ.</p>
<p><red>С</red>ни́демсѧ, вѣ́рнїи, ᲂу҆́мнѣ ко і҆ѻрда̑нскимъ стрꙋѧ́мъ, ꙗ҆́кѡ да чꙋ́до ве́лїе ви́димъ ꙗ҆́вѣ: зижди́тель бо всѣ́хъ ꙗ҆ви́сѧ зри́мь, и҆ крⷭ҇ти́тисѧ прише́лъ є҆́сть.</p>
<p><red>Сла́ва, и҆ ны́нѣ, гла́съ є҃:</red></p>
<p><red>Н</red>а і҆ѻрда́нскꙋю рѣкꙋ̀ хрⷭ҇то́съ бг҃ъ на́шъ прихо́дитъ ко креще́нїю ѡ҆чи́стити хотѧ́ ны ѿ беззако́нїй на́шихъ свои́мъ ꙗ҆вле́нїемъ, ꙗ҆́кѡ є҆ди́нъ бл҃гъ и҆ чл҃вѣколю́бецъ.</p>
<p><red>Тропа́рь, мꙋ́ченика, гла́съ д҃:</red></p>
<p><red>М</red>ч҃никъ тво́й, гдⷭ҇и, горді́й, во страда́нїи свое́мъ вѣне́цъ прїѧ́тъ нетлѣ́нный ѿ тебє̀, бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ мл҃твами спасѝ дꙋ́шы на́шѧ.</p>
<p><red>Тропа́рь, предпра́зднства, гла́съ то́йже:</red></p>
<p><red>Г</red>ото́висѧ, завꙋлѡ́не, и҆ красꙋ́йсѧ, нефѳалі́ме: і҆ѻрда́не рѣко̀, ста́ни: под̾имѝ взыгра́ѧ крⷭ҇ти́тисѧ грѧдꙋ́ща влⷣкꙋ: весели́сѧ, а҆да́ме съ прама́терїю, не кры́йта себѐ, ꙗ҆́коже въ раѝ пре́жде: и҆́бо на́ги ви́дѣвъ вы̀ ꙗ҆ви́сѧ, да ѡ҆блече́тъ въ пе́рвꙋю ѻ҆де́ждꙋ. хрⷭ҇то́съ ꙗ҆ви́сѧ, всю̀ тва́рь хотѧ̀ ѡ҆бнови́ти.</p>
<p><red>На повече́рїи трипѣ́снецъ. І҆рмосы̀ по два́жды: тропари́ же на ѕ҃.</red></p>
<p><red>Гла́съ в҃. Є҆гѡ́же краегране́сїе:</red> <red>Ч</red>етве́ртомꙋ пою̀.</p>
<p><red>Пѣ́снь г҃. І҆рмо́съ:</red></p>
<p><red>Н</red>а ка́мени мѧ̀ вѣ́ры ᲂу҆тверди́въ, разшири́лъ є҆сѝ ᲂу҆ста̀ моѧ̑ на врагѝ моѧ̑. Возвесели́босѧ дꙋ́хъ мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и. <anchor type="page" number="52"/></p>
<p><red>С</red>ꙋ́етное бы́сть ᲂу҆мышле́нїе и҆́рѡдово, хотѧ́щагѡ ᲂу҆лꙋчи́ти свобо́дꙋ, беззако́ннѡ ᲂу҆бива́ющагѡ дѣ́ти: хрⷭ҇то́съ бо, и҆зба́витель на́шъ, жи́знь да́рꙋетъ всѣ̑мъ неꙋбі́йственнꙋ, креща́ѧсѧ.</p>
<p><red>Л</red>ю́тое совѣща́нїе и҆́рѡдово младе́нцєвъ пе́рвѣе ᲂу҆бѝ но́вый во́зрастъ, виѳлее́мъ кровмѝ и҆спо́лнивъ: ны́нѣ же хрⷭ҇то́съ грѧде́тъ цр҃кве ча̑да мнѡ́гаѧ креще́нїемъ сотвори́ти.</p>
<p><red>Дрꙋгі́й трипѣ́снецъ, є҆гѡ́же краегране́сїе:</red> <red>П</red>редсꙋббѡ́тїе же.</p>
<p><red>Гла́съ ѕ҃. Пѣ́снь є҃. І҆рмо́съ:</red></p>
<p><red>К</red>ъ тебѣ̀ ᲂу҆́тренюю, бл҃гоꙋтро́бїѧ ра́ди, себѐ и҆стощи́вшемꙋ непрело́жнѡ, и҆ раба̀ рꙋко́ю крести́тисѧ восхотѣ́вшемꙋ, сло́ве бж҃їй: ми́ръ пода́ждь мѝ па́дшемꙋ, чл҃вѣколю́бче.</p>
<p><red>Ѡ҆</red>чи́стивше ᲂу҆мы̀, и҆ пред̾измы́вшесѧ та́инства прича́стїемъ стра́шнагѡ смотре́нїѧ, всѝ вѣ́рнїи, грѧдꙋ́ща хрⷭ҇та̀ срѧ́щемъ і҆ѻрда́нскими стрꙋѧ́ми ѡ҆чи́стити ны̀.</p>
<p><red>З</red>ри́те, дрꙋ́зи, гла́съ сло́ва, сл҃нца свѣти́льника, дрꙋ́га женихо́ва, пока́йтесѧ, лю́демъ вопїю́ща, и҆ потщи́тесѧ ѡ҆чи́ститисѧ зижди́телѧ на срѣ́тенїе.</p>
<p><red>Пѣ́снь и҃. І҆рмо́съ:</red></p>
<p><red>Г</red>лаго́лъ мꙋчи́телевъ поне́же превозмо́же, седмери́цею пе́щь разже́на бы́сть и҆ногда̀: въ не́йже ѻ҆́троцы не ѡ҆пали́шасѧ, царе́во попра́вше велѣ́нїе, но вопїѧ́хꙋ: всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки.</p>
<p><red>И҆</red>злїѧ́вше слє́зныѧ и҆сто́чники, вѣ́рнїи, ѿ ѻ҆че́съ, ѡ҆чи́стимъ всѧ́кꙋ скве́рнꙋ дꙋше́внꙋю, и҆ свѣ́тъ во свѣ́тѣ свѣ́томъ ᲂу҆́зримъ, крⷭ҇ти́тисѧ хрⷭ҇тꙋ̀ грѧдꙋ́щꙋ. Є҆мꙋ́же присвидѣ́тельствꙋетъ ѻ҆ц҃ъ съ нб҃сѐ, и҆ дх҃а ст҃а́гѡ блиста́етъ прише́ствїе голꙋби́нымъ ви́домъ.</p>
<p><red>С</red>лезꙋ̀ всѧ́кꙋю хрⷭ҇то́съ ѿе́млѧ ѿ всѧ́кагѡ лица̀ предгрѧде́тъ, дꙋ́шъ многоболѣ́знєнныѧ недꙋ́ги неболѣ́зненнѡ водо́ю ᲂу҆ставлѧ́ѧ, и҆ ѡ҆бветша́вшыѧ человѣ́ки ѡ҆бновлѧ́ѧ пакибытїе́мъ, превозносѧ́щыѧ є҆го̀ во вѣ́ки. <anchor type="page" number="53"/></p>
<p><red>С</red>вѧщеннодѣ́йствꙋютсѧ дꙋ́шы креще́нїѧ бг҃ода́нною ба́нею, и҆ дх҃а ѻ҆гне́мъ, стра̑сти ѡ҆чища́ющагѡ, и҆ ве́щь попалѧ́ющагѡ всю̀ скве́рныѧ ѕло́бы, и҆ благода́ть даю́щагѡ вопи́ти во ᲂу҆миле́нїи: тѧ̀ превозно́симъ, хрⷭ҇тѐ, во вѣ́ки.</p>
<p><red>И҆́нъ. І҆рмо́съ:</red></p>
<p><red>С</red>толпꙋ̀ ѕло́бы лю́тагѡ и҆́рѡда:</p>
<p><red>Ѿ</red> вѣ́ждей дꙋше́вныхъ ѕло́бы со́нъ ѿтрѧ́сше, лꙋка̑вствїѧ ѿи́мемъ, вѣ́рнїи, ѿ серде́цъ на́шихъ, и҆ слеза́ми те́плыми ѡ҆мы́емъ смы́слы, ꙗ҆́кѡ да зри́телїе ꙗ҆́вльшагѡсѧ ꙗ҆ви́мсѧ, хрⷭ҇та̀ сла́вѧще во вѣ́ки.</p>
<p><red>С</red>кве́рно сло́во лꙋка́выхъ помышле́нїй да не внесе́мъ: сло́вꙋ же бжⷭ҇твенномꙋ поꙋчи́вшесѧ, пѣ̑сни да принесе́мъ сло́вꙋ, на́съ ра́ди пло́тїю ꙗ҆́вльшемꙋсѧ, и҆ просвѣща́ющемꙋ сꙋ́щыѧ во тмѣ̀. є҆го́же всѧ̀ тва́рь благосло́витъ, сла́вѧщи во вѣ́ки.</p>
<p><red>Г</red>лꙋбина̀ премꙋ́дрости сокрове́ннагѡ та́инства ны́нѣ ꙗ҆влѧ́етсѧ человѣ́кѡмъ, бж҃їихъ сꙋде́бъ бе́здна ны́нѣ вѣ̑рнымъ ѿкрыва́етсѧ, бг҃ꙋ съ пло́тїю на землѝ ꙗ҆́вльшꙋсѧ на ѡ҆бновле́нїе человѣ́ческагѡ ро́да. є҆го́же всѧ̀ тва́рь бл҃госло́витъ, сла́вѧщи во вѣ́ки.</p>
<p><red>Ѿ</red>рица́ешисѧ, і҆ѡа́нне, є҆́же да содѣ́лаеши вско́рѣ, повинꙋ́ѧсѧ мнѣ̀: ѡ҆ста́ви ᲂу҆́бѡ ны́нѣ, та́кѡ бо подоба́етъ на́мъ всѧ́кꙋ и҆спо́лнити вои́стиннꙋ пра́вдꙋ, влⷣка рабꙋ̀ речѐ. є҆го́же всѧ̀ тва́рь бл҃госло́витъ, сла́вѧщи во вѣ́ки.</p>
<p><red>Та́же:</red></p>
<p><red>Х</red>ва́лимъ, благослови́мъ, покланѧ́емсѧ гдⷭ҇еви, пою́ще и҆ превозносѧ́ще во всѧ̑ вѣ́ки.</p>
<p><red>І҆рмо́съ:</red></p>
<p><red>С</red>толпꙋ̀ ѕло́бы лю́тагѡ и҆́рѡда всѝ порꙋга́вшесѧ, на і҆ѻрда́нъ прїиди́те: и҆́демъ, вѣ́рнїи, да ᲂу҆́зримъ хрⷭ҇та̀, и҆зба́вителѧ, ѿ прⷣте́чи креща́емаго пло́тїю во стрꙋѧ́хъ. є҆го́же всѧ̀ тва́рь благослови́тъ, сла́вѧщи во вѣ́ки. <anchor type="page" number="54"/></p>
<p><red>Пѣ́снь ѳ҃. І҆рмо́съ:</red></p>
<p><red>Д</red>ꙋша́ми чи́стыми и҆ нескве́рными ᲂу҆стна́ми, прїиди́те, возвели́чимъ нескве́рнꙋю и҆ пречⷭ҇тꙋю мт҃рь є҆мманꙋ́илевꙋ: є҆́юже, и҆з̾ неѧ̀ къ рожде́нномꙋ приносѧ́ще моли́твꙋ, пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ.</p>
<p><red>Н</red>еразꙋ́менъ никто́же, и҆ ко хрⷭ҇тꙋ̀ неблагода́ренъ да бꙋ́детъ, долготерпѣ́нїе пожда́нїѧ є҆гѡ̀ и҆ бла́гость ᲂу҆корѧ́ѧ, да не преѡби́дитъ: но со стра́хомъ и҆ ра́достїю да порабо́таемъ є҆мꙋ̀, пою́ще: пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ.</p>
<p><red>Г</red>лаго́летъ лю́демъ непокори̑вымъ прⷣте́ча: кто̀ ва́мъ показа̀ ѿ гнѣ́ва ᲂу҆бѣжа́ти грѧдꙋ́щагѡ, є҆хі́днѡва и҆сча̑дїѧ; покаѧ́нїѧ ᲂу҆́бѡ плоды̀ покажи́те достѡ́йны, вопїю́ще: пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ.</p>
<p><red>Ѽ</red> слѣ́потнагѡ неразꙋ́мїѧ де́рзости! є҆мꙋ́же бо и҆ноплемє́нницы, ꙗ҆́кѡ и҆зба́вителю хрⷭ҇тꙋ̀, поклони́шасѧ, съ да́ры почествова́вше: дома́шнїи же неи́стовнѣ и҆ска́хꙋ ᲂу҆би́ти рожде́ннаго. пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ.</p>
<p><red>И҆́нъ. І҆рмо́съ:</red> <red>Ч</red>естнѣ́йшꙋю херꙋві̑мъ:</p>
<p><red>В</red>сегꙋби́тельное паде́нїе а҆да́мово ны́нѣ и҆справлѧ́ѧ, ꙗ҆ви́сѧ но́вый а҆да́мъ, свобожде́нїе па́ки бытїѧ̀ подаѧ̀ пресла́внѡ креще́нїемъ.</p>
<p><red>З</red>ако́нъ и҆ прⷪ҇ро́ки и҆сполнѧ́ѧ и҆ пра́вдꙋ скончава́ѧ, всѣ́хъ сп҃съ ны́нѣ под̾ дла́нь прекланѧ́етсѧ раба̀, ѿ рабо́ты восхища́ѧ вра́жїѧ человѣ́ка.</p>
<p><red>Ꙗ҆</red>зы́кѡмъ возсїѧ̀ вели́кїй свѣ́тъ, ѡ҆мрачє́ннымъ бжⷭ҇твеннаѧ просїѧ̀ зарѧ̀, въ сѣ́ни дре́вле сме́ртнѣй сѣдѧ́щымъ сл҃нце сла́вы хрⷭ҇то́съ возсїѧ̀.</p>
<p><red>Ѡ҆</red>крꙋжа́хꙋ а҆́гг҃льскаѧ вѡ́инства во і҆ѻрда́нѣ креща́емаго и҆зба́вителѧ, и҆ тре́петомъ вели́кое та́инство воспѣва́хꙋ, сегѡ̀ неизглаго́ланное соше́ствїе. <anchor type="page" number="55"/></p>
<p><red>Та́же і҆рмо́съ:</red></p>
<p><red>Ч</red>естнѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.</p>
<p><red>И҆ покло́нъ.</red></p>
<p><red>На ᲂу҆́трени, на</red> <red>Б</red>г҃ъ гдⷭ҇ь, <red>тропа́рь предпра́зднства, два́жды.</red></p>
<p><red>Сла́ва, мꙋ́ченика: И҆ ны́нѣ, предпра́зднства.</red></p>
<p><red>По а҃ стїхоло́гїи, сѣда́ленъ, гла́съ г҃. Подо́бенъ:</red> <red>К</red>расотѣ̀ двⷭ҇тва:</p>
<p><red>Н</red>еѡпи́санъ сы́й бжⷭ҇тво́мъ, ѡ҆пи́санъ ве́щїю тѣле́сною хо́щетъ прїитѝ вода́ми і҆ѻрда́нскими крести́тисѧ. Сего̀ чистото́ю мы́сленною прїи́мемъ: всѣ̑мъ бо содѣ́лати ѡ҆бновле́нїе хо́щетъ. Къ немꙋ́же возопїи́мъ со стра́хомъ: сла́ва, хрⷭ҇тѐ, ꙗ҆вле́нїю твоемꙋ̀.</p>
<p><red>Сла́ва, и҆ ны́нѣ, подо́бенъ то́йже:</red></p>
<p><red>Ꙗ҆́</red>вльшꙋсѧ тебѣ̀ во і҆ѻрда́нѣ, сп҃се, въ вода́хъ крести́тисѧ пло́тїю, а҆́гг҃льскаѧ вѡ́инства ᲂу҆жаса́хꙋсѧ, зрѧ́ще рабꙋ̀ предстоѧ́ща влⷣкꙋ тва́ри: свы́ше проповѣ́да тѧ̀ ѻ҆ц҃ъ пребезнача́льный. Тѣ́мже съ весе́лїемъ вопїе́мъ тѝ: сла́ва бг҃ꙋ крести́вшемꙋсѧ.</p>
<p><red>По в҃ стїхоло́гїи, сѣда́ленъ, гла́съ є҃. Подо́бенъ:</red> <red>С</red>обезнача́льное сло́во:</p>
<p><red>Є҆</red>диноче́стное сло́во ѻ҆ц҃ꙋ̀ и҆ дх҃ꙋ, воплоще́нно за милосе́рдїе и҆ креща́емо, а҆́гг҃льстїи ли́цы, ви́дѧще, трепета́хꙋ: и҆ і҆ѻрда́нскаѧ рѣка̀, ᲂу҆стыдѣ́вшисѧ и҆ ᲂу҆боѧ́вшисѧ, возврати́сѧ вспѧ́ть, на́съ возводѧ̀ къ высотѣ̀ спасе́нїѧ, страстьмѝ и҆стлѣ́вшыѧ.</p>
<p><red>Сла́ва, и҆ ны́нѣ, то́йже подо́бенъ:</red></p>
<p><red>С</red>обезнача́льное сло́во ѻ҆ц҃ꙋ̀ и҆ дх҃ꙋ, воѡбра́жсѧ за милосе́рдїе ны́нѣ въ чꙋжде́е, крести́тисѧ, на́съ ра́ди, ᲂу҆жѐ грѧде́тъ. Оу҆срѧ́щемъ є҆го̀ мы́слїю чи́стою, бл҃гослове́нъ є҆сѝ, вопїю́ще, хрⷭ҇тѐ, сп҃се бл҃годѣ́телю, ѡ҆ст҃и́ти на́съ приходѧ́й. <anchor type="page" number="56"/></p>
<p><red>Канѡ́ны трѝ: предпра́зднства со і҆рмосо́мъ на ѕ҃: и҆ прⷪ҇ро́ка на д҃: и҆ мꙋ́ченика на д҃.</red></p>
<p><red>Канѡ́нъ предпра́зднства, є҆гѡ́же краегране́сїе по а҆лфави́тꙋ, і҆ѡ́сифъ.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>Ѿ</red>ве́рзꙋ ᲂу҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̑ чꙋдеса̀.</p>
<p><red>Б</red>є́здны повелѣ́нїемъ сотвори́въ, чл҃вѣколю́бче, и҆́же зе́млю на вода́хъ повѣ́сивый, гдⷭ҇и, смирѧ́ѧсѧ, предгрѧде́ши крести́тисѧ рѣ́чными стрꙋѧ́ми, ѡ҆мыва́ѧ мѧ̀ ѿ скве́рныхъ страсте́й.</p>
<p><red>Х</red>отѣ́нїемъ ѡ҆бнища́лъ є҆сѝ, самово́льнѡ ѡ҆бнища́вшаго ѕлы́ми дѣѧ́ньми менѐ ѡ҆богаща́ѧ, хрⷭ҇тѐ, и҆ къ вода́мъ предгрѧде́ши і҆ѻрда̑нскимъ, креще́нїѧ просѧ̀, безгрѣ́шный.</p>
<p><red>Ѡ҆</red>бветша́вшїй прегрѣше́ньми мі́ръ ѡ҆бновлѧ́ѧ, человѣколю́бче, стра́нно порожде́нїе грѧде́ши сотвори́ти водо́ю и҆ дх҃омъ человѣ́кѡмъ. тѣ́мже твоѐ сла́вимъ ꙗ҆вле́нїе.</p>
<p><red>Д</red>в҃дъ, бж҃е́ственнымъ дх҃омъ предвозглаша́ѧ, вѣща́ше: что́ ти є҆́сть мо́ре, ꙗ҆́кѡ побѣ́гло є҆сѝ; и҆ ты́ же, ꙗ҆́кѡ возврати́лсѧ є҆сѝ, і҆ѻрда́не, хрⷭ҇та̀ ви́дѣвъ на́га, стоѧ́ща въ тебѣ̀;</p>
<p><red>И҆́нъ канѡ́нъ прⷪ҇ро́ка, є҆гѡ́же краегране́сїе:</red></p>
<p><red>М</red>алахі́ева мно́ю сла́ва да сла́витсѧ. <red>Творе́нїе ѳеофа́ново.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>П</red>осѣ́ченый несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ: лю́таго врага̀ вода̀ потопѝ, и҆ непроходи́мое про́йде і҆и҃ль. Пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.</p>
<p><red>Г</red>о́рнемꙋ ли́кꙋ сра́дꙋѧсѧ, и҆ семꙋ̀ сликовствꙋ́ѧ и҆ свеселѧ́сѧ, и҆ бж҃е́ственнагѡ просвѣще́нїѧ досто́йнѡ насыща́ѧсѧ, бг҃одꙋхнове́нне, вѣ́рою твою̀ честнꙋ́ю па́мѧть пра́зднꙋющыѧ, гдⷭ҇ꙋ пою́щыѧ, моли́твою твое́ю сохранѝ. <anchor type="page" number="57"/></p>
<p><red>А҆</red>гг҃лоѻбра́зныѧ дꙋшѝ красото́ю и҆ добро́тою сїѧ́ѧ, па́ки тѣле́сною, вы́шнюю зарю̀ бж҃е́ственнагѡ сїѧ́нїѧ прїѧ́лъ є҆сѝ, бг҃оглаго́ливе, свѣ́тлѡ, и҆ ра́дꙋѧсѧ взыва́лъ є҆сѝ: гдⷭ҇ꙋ пои́мъ, сла́внѡ бо просла́висѧ.</p>
<p><red>Н</red>епоро́чно соверша́ѧ житїѐ твоѐ, и҆ ѻ҆́бразомъ бл҃гоꙋкраше́нїѧ ᲂу҆краша́ѧсѧ, и҆ нра́вы бл҃ги́ми, пребл҃же́нне, чи́стѧ себѐ, прⷪ҇ро́къ бл҃гоче́стїѧ и҆́стиннагѡ зовы́й бы́лъ є҆сѝ: гдⷭ҇ꙋ пои́мъ, сла́внѡ бо просла́висѧ.</p>
<p><red>Бг҃оро́диченъ:</red></p>
<p><red>Ч</red>и́стаѧ мт҃и бг҃а вседержи́телѧ, ꙗ҆́же ѿ ца́рскагѡ колѣ́на, влⷣчце, возра́стши, и҆ є҆ди́наго бг҃а, всѣ́ми црⷭ҇твꙋющаго, ро́ждши пло́тїю па́че є҆стества̀, ѿ бѣ́дъ мѧ̀ спасѝ, сн҃ꙋ твоемꙋ̀ пою́ща: сла́внѡ бо просла́висѧ.</p>
<p><red>Канѡ́нъ мꙋ́ченика, є҆гѡ́же краегране́сїе:</red></p>
<p><red>М</red>ꙋ́ченика горді́а пѣ́сньми сла́дкими пою̀. <red>Творе́нїе ѳеофа́ново.</red></p>
<p><red>Гла́съ и҃. Пѣ́снь а҃. І҆рмо́съ:</red></p>
<p><red>П</red>ои́мъ гдⷭ҇еви, прове́дшемꙋ лю́ди своѧ̀ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</p>
<p><red>С</red>видѣ́тель и҆́стины, горді́е всебл҃же́нне, познава́емь, свѣтоно́снꙋю мнѣ̀ бл҃года́ть съ нб҃сѐ пода́ждь моли́твами твои́ми.</p>
<p><red>П</red>ои́мъ гдⷭ҇еви, страстоте́рпца ᲂу҆крѣ́пльшемꙋ на противобѡ́рныѧ и҆ вѣнце́мъ побѣ́ды ᲂу҆краси́вшемꙋ.</p>
<p><red>С</red>и́лою и҆ всеѻрꙋ́жїемъ всѣ́хъ цр҃ѧ̀ ᲂу҆крѣплѧ́емь, мꙋчи́телей низложи́лъ є҆сѝ враждꙋ̀, всесла́вный горді́е.</p>
<p><red>Бг҃оро́диченъ:</red></p>
<p><red>В</red>оды̀, текꙋ́щїѧ въ безсме́ртїе, ꙗ҆ви́ласѧ є҆сѝ селе́нїе, и҆сточа́ющагѡ всѣ̑мъ человѣ́кѡмъ жи́знь, бг҃оневѣ́сто.</p>
<p><red>Пѣ́снь г҃. І҆рмо́съ:</red></p>
<p><red>Т</red>воѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дх҃о́внѡ ᲂу҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би. <anchor type="page" number="58"/></p>
<p><red>В</red>озвесели́сѧ пꙋсты́нѧ жа́ждꙋщаѧ, человѣ́ческое є҆стество̀ всѐ: сѐ, вода̀ ꙗ҆влѧ́етсѧ жи́зненнаѧ, напаѧ́ющи тѧ̀ новора́сленною бл҃года́тїю, хрⷭ҇то́съ, всѣ́хъ ѡ҆бновле́нїе.</p>
<p><red>В</red>зыска́ти мѧ̀, ра́зꙋмомъ заблꙋ́ждшаго, предгрѧде́ши на во́ды, хрⷭ҇тѐ: въ нѧ́же вше́дъ, потоплѧ́еши моѧ̑ прегрѣшє́нїѧ, и҆ и҆зъ глꙋбины̀ возво́диши мѧ̀ всѧ́кїѧ ѕло́бы, ꙗ҆́кѡ бл҃гоꙋтро́бенъ.</p>
<p><red>С</red>о́лнце, зрѣ́ти тѧ̀ и҆мꙋ́щее, сло́ве, ѡ҆бнаже́на, сокрыва́етъ зари̑: грѧде́ши бо ѡ҆бнаже́на мѧ̀ ле́стїю ѕмїи́ною, чⷭ҇тны́мъ креще́нїемъ во ѻ҆де́ждꙋ ѡ҆блещѝ спаси́тельнꙋю.</p>
<p><red>И҆́нъ. І҆рмо́съ:</red></p>
<p><red>Т</red>ы̀ є҆сѝ ᲂу҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</p>
<p><red>Р</red>а́дꙋешисѧ ны́нѣ, зрѧ̀ прорече́нїй сбытїѐ, бл҃же́нне, твои́хъ и҆ соверше́нїе, малахі́е бг҃опрїѧ́тне.</p>
<p><red>И҆</red>сцѣле́нїе въ крила́хъ и҆мѣ́ѧй, возсїѧ̀ со́лнце мы́сленное пра́вды, ꙗ҆́коже проре́клъ є҆сѝ, бг҃одохнове́нне.</p>
<p><red>Бг҃оро́диченъ:</red></p>
<p><red>В</red>сю̀ наде́ждꙋ мою̀ на тѧ̀, всенепоро́чнаѧ, возлага́ю всю̀ къ тебѣ̀, ра́дꙋѧсѧ, простира́ю и҆ дꙋ́шꙋ и҆ помышле́нїе.</p>
<p><red>И҆́нъ. І҆рмо́съ:</red></p>
<p><red>Н</red>ѣ́сть ст҃ъ, ꙗ҆́кѡ гдⷭ҇ь, и҆ нѣ́сть пра́веденъ, ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ, па́че тебє̀, гдⷭ҇и.</p>
<p><red>Т</red>екꙋ́щихъ нестоѧ́тельное помышлѧ́ѧ, и҆ пребыва́ющихъ состоѧ́нїе, мꙋ́чениче сла́вне, воспомина́ѧ, бл҃же́нне, без̾ стра́ха въ сꙋди́лище вше́лъ є҆сѝ страда́нїѧ.</p>
<p><red>Ѿ</red>стꙋпи́лъ є҆сѝ привре́меннагѡ сꙋ́етства, и҆ приложи́лсѧ є҆сѝ, всебога́тне, при́снѡ пребыва́ющымъ: и҆ бѣ́гаѧ ѿ человѣ̑къ, а҆́гг҃лѡмъ є҆динокро́вникъ, бг҃омꙋ́дре, бы́лъ є҆сѝ.</p>
<p><red>З</red>емна̑ѧ мꙋдрова̑нїѧ ѡ҆ста́вивъ, жи́тельство нбⷭ҇ное, <anchor type="page" number="59"/> мꙋ́чениче, ѡ҆брѣ́лъ є҆сѝ: зрѣ́ти бо не терпѧ̀ пре́лести шата́нїѧ, въ пꙋсты́ню ᲂу҆дали́лсѧ є҆сѝ.</p>
<p><red>Бг҃оро́диченъ:</red></p>
<p><red>Н</red>ѣ́сть непоро́чны, ꙗ҆́коже ты̀, влⷣчце, и҆ нѣ́сть пречи́сты, па́че тебє̀, всенепоро́чнаѧ: во ᲂу҆тро́бѣ бо зижди́телѧ всѣ́хъ вмѣсти́ла є҆сѝ, є҆ди́наго многоми́лостиваго.</p>
<p><red>По г҃-й пѣ́сни конда́къ прⷪ҇ро́ка, гла́съ д҃. Подо́бенъ:</red> <red>Ꙗ҆</red>ви́лсѧ є҆сѝ:</p>
<p><red>П</red>рⷪ҇ро́чества дарова́нїемъ богатѣ́ѧ, прⷪ҇ро́че, хрⷭ҇то́во предвозвѣсти́лъ є҆сѝ прише́ствїе ꙗ҆́вѣ, и҆ мі́рови спасе́нїе, є҆гѡ́же сїѧ́нїемъ мі́ръ просвѣти́сѧ.</p>
<p><red>Дрꙋгі́й конда́къ мꙋ́ченика, гла́съ и҃. Подо́бенъ:</red> <red>Ꙗ҆́</red>кѡ нача́тки:</p>
<p><red>Т</red>воѧ̑ по́ты, пресла́вне, всю̀ зе́млю напои́ша, и҆ чⷭ҇тны́ми кровьмѝ, горді́е, мі́ръ ве́сь возвесели́лъ є҆сѝ. Мл҃твами твои́ми, бг҃омꙋ́дре, спаса́й всѧ̑, вѣ́рою тѧ̀ воспѣва́ющыѧ и҆ ᲂу҆блажа́ющыѧ, вопїю́щыѧ пѣ́снь досто́йнꙋю, всехва́льне, ꙗ҆́кѡ многострада́лецъ.</p>
<p><red>Сѣда́ленъ прⷪ҇ро́ка, гла́съ и҃. Подо́бенъ:</red> <red>П</red>ремꙋ́дрости:</p>
<p><red>П</red>рⷪ҇ро́чествїѧ бл҃года́тїю ѡ҆бога́щсѧ, бꙋ́дꙋщихъ зна́нїю бг҃олѣ́пнѡ наꙋчи́лсѧ є҆сѝ дх҃омъ, малахі́е бг҃одохнове́нне, и҆ предглаго́леши всѣ̑мъ хрⷭ҇то́во прише́ствїе, и҆ ꙗ҆зы́кѡвъ, пребога́те, бжⷭ҇твенное призва́нїе: тѣ́мже честнꙋ́ю твою̀ пра́зднꙋемъ па́мѧть, и҆ любо́вїю пое́мъ тѧ̀, и҆ вѣ́рнѡ ᲂу҆блажа́емъ, взыва́юще тебѣ̀, сла́вне: молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю ст҃ꙋ́ю па́мѧть твою̀.</p>
<p><red>Сла́ва мꙋ́ченика, гла́съ то́йже.</red></p>
<p><red>Р</red>азже́гсѧ любо́вїю і҆и҃совою, самово́льнымъ хотѣ́нїемъ, мꙋ́чениче мꙋ́дре, ᲂу҆се́рднѡ на сме́рть себѐ преда́лъ є҆сѝ, и҆ посредѝ сꙋди́ща самозва́нъ ста́лъ є҆сѝ, вопїѧ̀ мꙋчи́телємъ: сѐ, а҆́зъ прїидо́хъ. Тѣ́мже, и҆ ле́сть дерзнове́нїемъ ѡ҆бличи́въ, мече́мъ во главꙋ̀ ᲂу҆сѣ́ченъ є҆сѝ, сла́вне, и҆ къ жи́зни безконе́чнѣй преста́вилсѧ є҆сѝ, всехва́льне. Молѝ <anchor type="page" number="60"/> хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю ст҃ꙋ́ю па́мѧть твою̀.</p>
<p><red>И҆ ны́нѣ, пра́здника, гла́съ то́йже. Подо́бенъ:</red> <red>С</red>вирѣ́лей па́стырскихъ:</p>
<p><red>Л</red>и́къ прⷪ҇ро́ческїй ра́дꙋетсѧ, проповѣ́дꙋѧ кр҃ще́нїе хрⷭ҇то́во, живо́тъ и҆сточа́ющее, зове́тъ и҆са́їа: почерпи́те во́дꙋ чисти́тельнꙋю. пи́шетъ бг҃оѻц҃ъ: ка́кѡ ѿ лица̀ бѣжи́тъ мо́ре бл҃говоле́нїемъ спаса́ющагѡ бг҃а ро́дъ человѣ́ческїй;</p>
<p><red>Пѣ́снь д҃. І҆рмо́съ:</red></p>
<p><red>Н</red>еизслѣ́дный бж҃їй совѣ́тъ, є҆́же ѿ дв҃ы, воплоще́нїѧ тебє̀ вы́шнѧгѡ прⷪ҇ро́къ а҆ввакꙋ́мъ ᲂу҆смотрѧ́ѧ, зовѧ́ше: сла́ва си́лѣ твое́й, гдⷭ҇и.</p>
<p><red>Оу҆́</red>жасомъ содержи́тсѧ нб҃о, и҆ а҆́гг҃льскаѧ вѡ́инства, раболѣ́пнѡ тѧ̀ и҆дꙋ́ща, хрⷭ҇тѐ, къ твоемꙋ̀ рабꙋ̀ ви́дѧще, и҆ просѧ́ща креще́нїѧ.</p>
<p><red>І҆</red>ѡа́нне, взыгра́й: грѧде́тъ бо всѣ́хъ и҆збавлѧ́ѧй гдⷭ҇ь преклони́тисѧ рꙋцѣ̀ твое́й смире́ннѡ, ꙗ҆́кѡ да смире́ннаго мѧ̀ бжⷭ҇твеннымъ вознесе́тъ кр҃ще́нїемъ.</p>
<p><red>П</red>реклони́въ нб҃са̀, сше́лъ є҆сѝ въ дв҃ꙋ, человѣколю́бче, и҆ і҆ѡа́ннꙋ прекланѧ́еши ве́рхъ, просѧ̀ креще́нїѧ. сла́ва мно́гомꙋ бл҃гоꙋтро́бїю твоемꙋ̀.</p>
<p><red>Р</red>азрѣша́ѧ безмѣ̑рныѧ моѧ̑, сло́ве, плени̑цы согрѣше́нїй, на во́ды і҆ѻрда̑нскїѧ тщи́шисѧ прїитѝ, и҆ крⷭ҇ти́тисѧ, влⷣко. сла́ва мно́гомꙋ бл҃гоꙋтро́бїю твоемꙋ̀.</p>
<p><red>И҆́нъ. І҆рмо́съ:</red></p>
<p><red>Оу҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</p>
<p><red>П</red>рⷪ҇ро́къ бы́въ бг҃онача́льныѧ, бл҃же́нне, бл҃гости, всѣ̑мъ ꙗ҆зы́кѡмъ проповѣ́далъ є҆сѝ бы́вшее и҆збавле́нїе.</p>
<p><red>Н</red>аꙋчи́всѧ дх҃омъ преесте́ственномꙋ сло́ва воплоще́нїю, неизглаго́ланное та́инство, малахі́е блаже́нне, провозгласи́лъ є҆сѝ. <anchor type="page" number="61"/></p>
<p><red>Бг҃оро́диченъ:</red></p>
<p><red>Н</red>а тѧ̀ возложи́хъ всѧ́ко ча́ѧнїе спасе́нїѧ моегѡ̀ и҆ житїѧ̀ ѡ҆кормле́нїе, ѡ҆бра́дованнаѧ мт҃и дв҃о.</p>
<p><red>И҆́нъ. І҆рмо́съ:</red></p>
<p><red>И҆</red>з̾ горы̀ приѡсѣне́нныѧ, сло́ве, прⷪ҇ро́къ є҆ди́ныѧ бцⷣы, хотѧ́ща воплоти́тисѧ, бг҃ови́днѡ ᲂу҆смотрѝ, и҆ со стра́хомъ славосло́вѧще си́лꙋ твою̀.</p>
<p><red>Р</red>ечє́нїѧ хрⷭ҇тѡ́ва, всеблаже́нне, ᲂу҆слы́шавъ, ра́дꙋѧсѧ тлѣ́нное ѡ҆ста́вилъ є҆сѝ во́инство, и҆ цр҃ю̀ вво́инилсѧ є҆сѝ нбⷭ҇номꙋ, вѣнцено́сче, мꙋ́чениче горді́е.</p>
<p><red>С</red>окрꙋши́шасѧ, мꙋ́чениче, го́ры мꙋчи́телей, растаѧ́шасѧ же хо́лми і҆́дѡльстїи терпѣли́внымъ твои́мъ страда́нїемъ, и҆ со дерзнове́нїемъ, вѣнцено́сче, прибли́жившасѧ.</p>
<p><red>Оу҆</red>крѣпи́лсѧ є҆сѝ крⷭ҇та̀ бж҃е́ственною си́лою собо́рꙋ ѕлочести́вомꙋ вопи́ти велегла́снѡ: не и҆́щꙋщымъ ѡ҆брѣто́хсѧ, не вопроша́ющымъ ны́нѣ ᲂу҆пова́въ ꙗ҆влѧ́юсѧ.</p>
<p><red>В</red>е́сь на тѧ̀, бг҃омꙋ́дре, мꙋчи́телѧ воздви́глъ є҆сѝ неꙋдержи́мый гнѣ́въ, ᲂу҆ди́вльшасѧ, всеблаже́нне, ᲂу҆мышле́нїю, и҆ дꙋшѝ твоеѧ̀ воста́нїю.</p>
<p><red>Бг҃оро́диченъ:</red></p>
<p><red>Н</red>евѣ́сто бж҃їѧ, мр҃і́е бцⷣе, и҆зба́ви мѧ̀ лю́тыхъ прегрѣше́нїй и҆ бѣ́дъ, и҆ къ ти́хомꙋ приста́нищꙋ и҆ спаси́тельномꙋ твои́ми моли́твами наста́ви.</p>
<p><red>Пѣ́снь є҃. І҆рмо́съ:</red></p>
<p><red>Оу҆</red>жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ᲂу҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</p>
<p><red>Д</red>але́че человѣ́чество ѿ бг҃а бы́вшее сло́во бж҃їе ᲂу҆ще́дривъ, чл҃вѣ́къ ꙗ҆ви́сѧ и҆ креще́нїемъ бг҃одѣ́льнымъ сїѐ присвоѧ́етъ бг҃олѣ́пнѡ, и҆ къ первоѻбра́зномꙋ возво́дитъ достоѧ́нїю. <anchor type="page" number="62"/></p>
<p><red>М</red>е́ртвы бы́вшыѧ ны̀ престꙋпле́ньми грѧде́ши, живода́вче всеще́дрый, ѡ҆живи́ти і҆ѻрда́нскими стрꙋѧ́ми. Тѣ́мже твоѐ сла́вимъ вѣ́рнѡ ны́нѣ ꙗ҆вле́нїе и҆ неизрече́ннꙋю млⷭ҇ть.</p>
<p><red>Д</red>иви́тсѧ всѧ́ка дꙋша̀, помышлѧ́ющи твоѐ, сло́ве, стра́шное смотре́нїе: ка́кѡ, назда́ти всѧ̑ хотѧ̀, грѧде́ши вни́ти въ рѣ̑чныѧ стрꙋи̑ ѡ҆бнаже́нъ, и҆́же свѣ́томъ ѡ҆дѣва́ѧйсѧ.</p>
<p><red>И҆́нъ. І҆рмо́съ:</red></p>
<p><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ᲂу҆́тромъ человѣколю́бїѧ твоегѡ̀, гдⷭ҇и.</p>
<p><red>С</red>тра́шный де́нь хрⷭ҇то́ва прише́ствїѧ провозвѣсти́лъ є҆сѝ, малахі́е бг҃омꙋ́дре, бжⷭ҇твеннымъ просвѣща́емь дх҃омъ.</p>
<p><red>Д</red>ꙋ́шъ скве́рнꙋ ѿе́млѧ, и҆ ѡ҆мыва́ѧ бл҃года́тїю, ꙗ҆́коже бѣли́ломъ перꙋ́щихъ, си́це тѧ̀, бг҃омꙋ́дре, просла́ви.</p>
<p><red>Бг҃оро́диченъ:</red></p>
<p><red>Д</red>ержа́вꙋ сме́рти, ѻ҆трокови́це, живоно́снымъ твои́мъ ржⷭ҇тво́мъ разори́ла є҆сѝ, всест҃а́ѧ дв҃о, и҆ жи́знь и҆сточи́ла є҆сѝ неразори́мꙋ.</p>
<p><red>И҆́нъ. І҆рмо́съ то́йже.</red></p>
<p><red>В</red>ше́дъ безъ стра́ха и҆ до́блественнѣ, ꙗ҆́кѡ ле́въ, въ позо́рище, ꙗ҆́коже ка́менїе бездꙋ́шное, бл҃же́нне, вмѣни́лъ є҆сѝ безꙋ̑мныѧ.</p>
<p><red>Н</red>ака́занъ, мч҃ниче, бг҃одꙋхнове́ннагѡ писа́нїѧ ᲂу҆че́нїемъ, всѧ̑ ко спасе́нїю ѡ҆брѣ́лъ є҆сѝ ведꙋ̑щаѧ, горді́е.</p>
<p><red>Р</red>азꙋмѣ́въ, бг҃омꙋ́дре, тве́рдое твоѐ мꙋчи́тель противле́нїе, ꙗ҆́коже ѡ҆ ка́мень волна̀, твое́ю разсѣ́десѧ тве́рдостїю.</p>
<p><red>Бг҃оро́диченъ:</red></p>
<p><red>И҆́</red>же и҆зъ твоеѧ̀ ᲂу҆тро́бы пресꙋ́щественнѡ, дв҃о, воплоща́ѧйсѧ, мі́ръ бг҃оразꙋ́мїѧ заре́ю просвѣтѝ, пречⷭ҇таѧ.</p>
<p><red>Пѣ́снь ѕ҃. І҆рмо́съ:</red></p>
<p><red>Б</red>жⷭ҇твенное сїѐ и҆ всечⷭ҇тно́е соверша́юще пра́зднество, бг҃омꙋ́дрїи, бг҃омт҃ре, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. <anchor type="page" number="63"/></p>
<p><red>И҆̀</red>же во тмѣ̀ дре́вле сѣдѧ́щїи, свѣ́тъ прише́дшъ зрѧ́ще, ра́дости и҆спо́лнитесѧ: сѐ, ꙗ҆ви́сѧ гдⷭ҇ь, і҆ѻрда́нскими стрꙋѧ́ми ѡ҆дѣ́ѧнъ.</p>
<p><red>К</red>а́кѡ ᲂу҆́зритъ тѧ̀ и҆дꙋ́ща прⷣте́ча, сп҃се, и҆ просѧ́ща бжⷭ҇твеннагѡ кр҃ще́нїѧ; ка́кѡ тѧ̀ во́ды прїи́мꙋтъ і҆ѻрда̑нскїѧ, во́дꙋ сꙋ́щꙋ ѡ҆ставле́нїѧ;</p>
<p><red>Д</red>а кропѧ́тъ веселѧ́щесѧ ѻ҆́блацы мы́сленное ра́дованїе: сѐ, прїи́де крⷭ҇ти́тисѧ гдⷭ҇ь, разорѧ́ѧ тє́мныѧ ѻ҆́блаки серде́цъ на́шихъ.</p>
<p><red>И҆́нъ. І҆рмо́съ:</red></p>
<p><red>М</red>л҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́ мѧ.</p>
<p><red>П</red>росвѣ́щшисѧ твоѧ̀ мꙋ́драѧ мы́сль ѿ самагѡ̀ бж҃е́ственнагѡ свѣтозаре́нїѧ, и҆ до́льныхъ ѿлꙋчи́лсѧ є҆сѝ веще́й, бꙋ́дꙋщихъ сподо́бисѧ ра́зꙋма: зва́нїе бо ꙗ҆зы́кѡвъ и҆ зако́на преста́тїе проре́клъ є҆сѝ.</p>
<p><red>П</red>рїи́де вои́стиннꙋ гдⷭ҇ь, є҆го́же мы̀ ра́достнѡ и҆ска́хомъ, во хра́мъ, є҆го́же са́мъ ѿ дв҃ы бл҃гослове́нныѧ мꙋ́дрѣ созда̀, ꙗ҆́коже речѐ, ѿ бг҃а ѡ҆сїѧ́всѧ, малахі́й сла́вный.</p>
<p><red>Бг҃оро́диченъ:</red></p>
<p><red>Б</red>езнача́льный ѻ҆ц҃ꙋ̀ и҆ є҆диноро́дный, то́йже є҆диноча́дый ѿ дв҃ы вопло́щсѧ, и҆ неизрече́ннѡ роди́сѧ, и҆ ро́ждшꙋю дв҃ꙋ сохранѝ: бг҃ъ бо бѣ̀ и҆́стиненъ, а҆́ще и҆ є҆стество̀ человѣ́ческое прїѧ́тъ.</p>
<p><red>И҆́нъ. І҆рмо́съ:</red></p>
<p><red>Ꙗ҆́</red>коже прⷪ҇ро́ка и҆зба́вилъ є҆сѝ и҆з̾ глꙋбины̀ преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви, ꙗ҆́кѡ человѣколю́бецъ, и҆ ᲂу҆пра́ви живо́тъ мо́й, молю́сѧ.</p>
<p><red>С</red>щ҃еннодѣ́йствꙋетсѧ же́ртва, и҆ прїѧ́тно приноше́нїе тебѣ̀ прино́ситсѧ, и҆ска́паѧ кро́вїю горді́й, влⷣко, во́льнѣй стрⷭ҇ти твое́й подо́бѧсѧ.</p>
<p><red>Н</red>есмы́сленный ᲂу҆мо́мъ тебѣ̀ тлѣ́ннꙋю ѡ҆бѣщава́етъ <anchor type="page" number="64"/> сла́вицꙋ, сла́вою нетлѣ́нною, горді́е, ѡ҆бога́щшемꙋсѧ, и҆ безсме́ртное бога́тство сокры́вшемꙋ.</p>
<p><red>Н</red>апра́влєна ᲂу҆пова̑нїѧ къ бг҃ꙋ и҆мѣ́ѧ, прете́клъ є҆сѝ житїѧ̀ нестоѧ́тельное, и҆ мече́мъ посѣка́емь, къ простра́ннѣй широтѣ̀ преше́лъ є҆сѝ.</p>
<p><red>Бг҃оро́диченъ:</red></p>
<p><red>Оу҆</red>мерщвле́нный ᲂу҆́мъ мо́й страсте́й треволне́ньми возста́ви, жи́знь вѣ́чнꙋю хрⷭ҇та̀ ро́ждшаѧ, подаю́щаго всѣ̑мъ и҆сцѣлє́нїѧ.</p>
<p><red>Конда́къ предпра́зднства, гла́съ д҃ Подо́бенъ:</red> <red>Ꙗ҆</red>ви́лсѧ є҆сѝ дне́сь:</p>
<p><red>В</red>о стрꙋѧ́хъ дне́сь і҆ѻрда́нскихъ бы́въ гдⷭ҇ь, і҆ѡа́ннꙋ вопїе́тъ: не ᲂу҆бо́йсѧ крести́ти мѧ̀, спасти́ бо прїидо́хъ а҆да́ма первозда́ннаго.</p>
<p><red>І҆́косъ:</red></p>
<p><red>Н</red>е и҆стѧзꙋ́ю тѧ̀, крⷭ҇ти́телю, предѣ́лы преходи́ти, не глаго́лю тебѣ̀: рцы́ ми, ꙗ҆̀же глаго́леши беззакѡ́ннымъ, и҆ ᲂу҆чи́ши грѣ́шники, то́чїю крести́ мѧ молчѧ̀, и҆ ча́ѧ, ꙗ҆̀же ѿ кр҃ще́нїѧ: прїи́меши бо сегѡ̀ ра́ди досто́инство, є҆́же не бы́сть а҆́гг҃лѡмъ, и҆́бо всѣ́хъ прⷪ҇ро́кѡвъ бо́льша тѧ̀ сотворю̀. ѿ ѻ҆́ныхъ ᲂу҆́бѡ ни є҆ди́нъ ꙗ҆́вѣ мѧ̀ ви́дѣ, но во ѻ҆́бразѣхъ и҆ сѣ́нѣхъ и҆ гада́нїихъ, ты́ же пред̾ тобо́ю стоѧ́ща ви́дѣлъ є҆сѝ: спасти́ бо прїидо́хъ а҆да́ма первозда́ннаго.</p>
<p><red>Пѣ́снь з҃. І҆рмо́съ:</red></p>
<p><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ є҆сѝ.</p>
<p><red>С</red>окрꙋше́на мѧ̀ прегрѣше́ньми, и҆ лежа́ща во тмѣ̀, гдⷭ҇и, престꙋпле́нїѧ, поми́ловавъ, ᲂу҆ще́дрилъ є҆сѝ за бл҃госты́ню: и҆ въ вода́хъ і҆ѻрда́нскихъ, влⷣко, грѧде́ши крести́тисѧ.</p>
<p><red>Ч</red>то̀ стра́нное сїѐ видѣ́нїе, возопи́ша а҆́гг҃льстїи чи́ни: є҆зе́ра и҆ рѣ́ки сотвори́вый велѣ́нїемъ, і҆ѻрда́нскими стрꙋѧ́ми грѧде́тъ ѡ҆дѣ́ѧтисѧ; си́ми бо а҆да́ма ѡ҆бновлѧ́етъ. <anchor type="page" number="65"/></p>
<p><red>В</red>ысота̀ неизрече́нна и҆ глꙋбина̀ неизмѣ́рна є҆́сть, влⷣко, смотре́нїѧ твоегѡ̀, всѧ́ко преходѧ̀ ᲂу҆ма̀ постиже́нїе: ка́кѡ водо́ю и҆ всест҃ы́мъ дх҃омъ земны̑ѧ ѡ҆чища́еши;</p>
<p><red>И҆́нъ. І҆рмо́съ:</red></p>
<p><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>Т</red>ы̀ влады́чествꙋющагѡ всѣ́ми всечⷭ҇тно́е проре́клъ є҆сѝ прише́ствїе, малахі́е, прⷪ҇ро́че сла́вне, зовы́й: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>П</red>рїимѝ молѧ́щагосѧ, ще́дре, сла́внаго прⷪ҇ро́ка малахі́ю, ѡ҆ и҆̀же бл҃гоче́стнѡ пою́щихъ и҆ вопїю́щихъ: бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>Бг҃оро́диченъ:</red></p>
<p><red>В</red>семꙋ̀ мнѣ̀ ве́сь неслїѧ́ннѡ по ѵ҆поста́си соедини́лсѧ є҆сѝ, бж҃їй сло́ве, ѿ дв҃ы чи́стыѧ ѡ҆бо́лксѧ въ мѧ̀, ще́дре, бл҃гослове́нъ є҆сѝ, гдⷭ҇и бж҃е, во вѣ́ки.</p>
<p><red>И҆́нъ. І҆рмо́съ:</red></p>
<p><red>Ѻ҆́</red>троки ѡ҆роси́вый въ пещѝ, и҆ дв҃ꙋ сохрани́вый ро́ждшꙋю тѧ̀ по ржⷭ҇твѣ̀, бл҃гослове́нъ є҆сѝ, бж҃е ѻ҆ц҃ъ на́шихъ.</p>
<p><red>М</red>ꙋче́нїѧ сла́вꙋ стѧжа́въ, со а҆́гг҃лы ликꙋ́еши вѣнцено́сче, хрⷭ҇тꙋ̀ взыва́ѧ: бл҃гослове́нъ є҆сѝ, гдⷭ҇и, бж҃е ѻ҆ц҃ъ на́шихъ.</p>
<p><red>Б</red>лагочести́вое дерзнове́нїе и҆мѣ́ѧ ѕлочести̑выѧ ѡ҆блича́еши, воспѣва́ѧ велегла́снѡ: бл҃гослове́нъ є҆сѝ, гдⷭ҇и, бж҃е ѻ҆ц҃ъ на́шихъ.</p>
<p><red>И҆</red>зба́витисѧ прегрѣше́нїй ны́нѣ молѝ, вѣ́рою чтꙋ́щымъ твою̀ честнꙋ́ю па́мѧть, и҆ пою́щымъ велегла́снѡ: бл҃гослове́нъ бг҃ъ ѻ҆ц҃ъ на́шихъ.</p>
<p><red>Бг҃оро́диченъ:</red></p>
<p><red>Ꙗ҆</red>доме́тное те́рнїе грѣха̀ и҆сцѣле́нїй ѡ҆дожде́нїемъ твои́хъ ѿмыва́еши, бг҃ороди́тельнице бл҃гослове́ннаѧ, всечⷭ҇таѧ, бг҃а безсѣ́меннѡ ро́ждшаѧ.</p>
<p><red>Пѣ́снь и҃. І҆рмо́съ:</red></p>
<p><red>Ѻ҆́</red>троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ᲂу҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ <anchor type="page" number="66"/> воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.</p>
<p><red>Г</red>ла́съ роди́телевъ съ высоты̀ сн҃а свидѣ́тельствꙋетъ є҆диносꙋ́щна, входѧ́ща въ во́ды, и҆ бл҃гослове́нїе твоѐ си̑мъ предпосыла́юща, бл҃гослове́нне хрⷭ҇тѐ, и҆ дх҃ъ тѧ̀ ст҃ы́й всѣ̑мъ проповѣ́дꙋетъ бг҃а воплоще́нна.</p>
<p><red>Л</red>икꙋ́й, тва́ре, ᲂу҆ви́дѣвши бж҃їе ст҃о́е ꙗ҆вле́нїе, а҆́гг҃ли по́йте, мо́ре весели́сѧ, є҆зе́ра и҆ и҆сто́чницы взыгра́йте, и҆ рѣ́ки та́йнѡ восплещи́те пѣ́сньми: предста̀ бг҃ослове́ньми ва́съ хрⷭ҇то́съ просвѣща́ѧй.</p>
<p><red>П</red>ое́мъ гдⷭ҇ꙋ во хвале́нїи, ꙗ҆́вльшемꙋсѧ на вода́хъ, и҆ сокрꙋше́нїе на́ше си́ми ѡ҆бно́вльшемꙋ, и҆ главы̑ сте́ршемꙋ неви́димыхъ врагѡ́въ, и҆ воззове́мъ: по́йте дѣла̀ гдⷭ҇а, и҆ превозноси́те є҆го̀ во всѧ̑ вѣ́ки.</p>
<p><red>Ѽ</red> чꙋ́до чꙋде́съ! ка́кѡ всѧ́кїѧ тва́ри вы́шши бг҃ъ на́шъ зи́ждетсѧ, и҆ ѡ҆бновлѧ́етсѧ ѿ бг҃ороди́тельницы, и҆ ѡ҆бновлѧ́етъ во́лею, и҆ назида́етъ на́съ водо́ю и҆ дх҃а ѡ҆бновле́нїемъ чꙋ́днымъ є҆ди́ный бл҃годѣ́тель;</p>
<p><red>И҆́нъ. І҆рмо́съ:</red></p>
<p><red>П</red>обѣди́тели мꙋчи́телѧ и҆ пла́мене бл҃года́тїю твое́ю бы́вше, за́повѣдемъ твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Ѿ</red>чꙋжди́всѧ всѧ́кагѡ ве́щнагѡ ꙗ҆вле́нїѧ, сщ҃енноѧвле́нне, бжⷭ҇твенныѧ зарѝ ꙗ҆ви́лсѧ є҆сѝ нескве́рно зерца́ло, поѧ̀: бл҃гослови́те, всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.</p>
<p><red>Н</red>еизрече́нныѧ сла́вы зри́тель ты̀ бы́лъ є҆сѝ, и҆ та́инъ нбⷭ҇ныхъ, бл҃же́нне, проповѣ́дникъ бы́въ, поѧ̀ непреста́ннѡ: бл҃гослови́те, всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.</p>
<p><red>Бг҃оро́диченъ:</red></p>
<p><red>Ж</red>и́зни тѧ̀ мт҃рь и҆ бж҃їю роди́тельницꙋ позна́вше, правосла́вною вѣ́рою всѝ бл҃жи́мъ, дв҃о мт҃и, бл҃гословѧ́ще вкꙋ́пѣ ржⷭ҇тво̀ твоѐ пречⷭ҇тое, и҆ превозносѧ́ще, чⷭ҇таѧ, во всѧ̑ вѣ́ки. <anchor type="page" number="67"/></p>
<p><red>И҆́нъ. І҆рмо́съ:</red></p>
<p><red>Б</red>г҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ, гдⷭ҇а.</p>
<p><red>В</red>ослѣ́дꙋющаѧ тебѣ̀ бл҃года́ть, неви́димѡ просвѣ́щши, мч҃ниче, до́блести и҆спо́лни, бл҃гослови́те, вопїю́ща, всѧ̑ дѣла̀ гдⷭ҇нѧ, гдⷭ҇а.</p>
<p><red>Т</red>ече́нїемъ ско́рымъ гонѧ̀, страда́льче, къ жела́емомꙋ концꙋ̀ црⷭ҇твїѧ дости́глъ є҆сѝ, зовы́й: бл҃гослови́те, дѣла̀ гдⷭ҇нѧ, гдⷭ҇а.</p>
<p><red>В</red>ъ непроходи̑мыѧ вѣ́ки пребыва́етъ мч҃никѡвъ твои́хъ сла́ва и҆ безсме́ртное бл҃гохвале́нїе: бл҃гослови́мъ тѧ̀, всѧ̑ дѣла̀, ꙗ҆́кѡ гдⷭ҇а.</p>
<p><red>Бг҃оро́диченъ:</red></p>
<p><red>В</red>оплоще́нно сло́во заче́нши, пе́рвѣе безпло́тное, є҆́ѵинꙋ клѧ́твꙋ дре́внюю ѿврати́ла є҆сѝ, бл҃гослове́нїе, дв҃о, мі́рꙋ ро́ждши.</p>
<p><red>Пѣ́снь ѳ҃. І҆рмо́съ:</red></p>
<p><red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ᲂу҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ бцⷣе, чи́стаѧ приснодв҃о.</p>
<p><red>С</red>ѐ а҆́гнецъ, взе́млѧй прегрѣшє́нїѧ человѣ́чества, прїи́де и҆ предста̀ къ рабꙋ̀, просѧ̀ креще́нїѧ, раболѣ́пнѡ предстои́тъ, свободи́ти и҆ща́й порабощє́нныѧ ны̀ ѿ льсти́вагѡ, и҆ добро́тꙋ пе́рвꙋю погꙋ́бльшыѧ.</p>
<p><red>Ꙗ҆</red>ви́сѧ ꙗ҆́вственнѡ бг҃ъ воплоща́емь за бл҃гость, и҆ і҆ѻрда́нскими ѡ҆дѣ́ѧтисѧ грѧде́тъ вода́ми, ѡ҆дѣва́ѧй нб҃о ѻ҆́блаки вои́стиннꙋ: сегѡ̀ всѝ ны́нѣ предпра́зднꙋимъ чⷭ҇тно́е ра́достїю ꙗ҆вле́нїе.</p>
<p><red>В</red>зыгра́й ра́достнѡ, и҆ пред̾ꙋгото́висѧ под̾ѧ́ти во́дꙋ текꙋ́щꙋю, ѽ і҆ѻрда́не! въ вѣ́чнꙋю жи́знь: рѣ́ки, ликꙋ́йте, ви́дѧще ны́нѣ пи́щнаго пото́ка, во стрꙋи̑ і҆ѻрда̑нскїѧ входѧ́ща, и҆ ѕло́бы и҆злїѧ́нїе и҆зсꙋша́юща. <anchor type="page" number="68"/></p>
<p><red>Ѡ҆</red>зари́сѧ на́мъ де́нь спаси́тельный, въ нощѝ лю́тыхъ всегда̀ спѧ́щымъ: и҆́бо предста̀ хрⷭ҇то́съ, гдⷭ҇ь, пра́вды сл҃нце сы́й и҆ разꙋмѣва́емый, подклони́ти главꙋ̀ свою̀ рабꙋ̀, и҆ пло́тїю крести́тисѧ во́лею.</p>
<p><red>Оу҆</red>жаса́ютсѧ херꙋві́ми, и҆ всѐ нбⷭ҇ное є҆стество̀, всенепоро́чнаѧ, па́че постиже́нїѧ чⷭ҇тна́гѡ твоегѡ̀ ржⷭ҇тва̀, ᲂу҆подо́бльшагѡсѧ на́мъ за благоꙋтро́бїе неизглаго́ланное, и҆ кре́щшагѡсѧ пло́тїю: є҆гѡ́же бжⷭ҇твенное всѝ ꙗ҆вле́нїе пра́зднꙋемъ ны́нѣ ра́дꙋющесѧ.</p>
<p><red>И҆́нъ. І҆рмо́съ:</red></p>
<p><red>Оу҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ, вѣ́рнїи, велича́емъ.</p>
<p><red>Н</red>аста̀ бг҃осїѧ́нный прⷪ҇ро́ка пра́здникъ и҆ честны́й, ѡ҆зарѧ́ѧ приходѧ́щыѧ вѣ́рою и҆ пою́щыѧ, проро́ческими блиста̑нїи, и҆ всѣ̑мъ точа́щїй дꙋша́мъ и҆сцѣлє́нїѧ, и҆ просвѣща́ющїй ꙗ҆́снѡ бг҃омꙋ̑дрыѧ.</p>
<p><red>С</red>облюдѝ живонача́льною десни́цею твое́ю держа́вною, многоми́лостиве, цр҃ковь твою̀, мольба́ми твоегѡ̀ ᲂу҆го́дника, проре́кшагѡ на́мъ твоѐ вочл҃вѣ́ченїе, и҆́мже возсїѧ̀ спасе́нїе и҆ дꙋша́мъ и҆збавле́нїе.</p>
<p><red>З</red>рѣ́лꙋ ѡ҆б̾е́млю жи́знь, неврежде́нъ дре́вомъ ра́зꙋма: ты́ бо, всенепоро́чнаѧ, жи́зни дре́во хрⷭ҇та̀ прозѧбла̀ є҆сѝ, вхо́ды живота̀ всѣ̑мъ показа́вшаго. Тѣ́мъ тѧ̀, всечи́стаѧ, бцⷣꙋ, вѣ́рнїи, возвѣща́емъ.</p>
<p><red>И҆́нъ. І҆рмо́съ:</red></p>
<p><red>П</red>роѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ спасе́нїе, пѣ́сньми немо́лчными велича́емъ.</p>
<p><red>М</red>лⷭ҇тива бы́ти молѝ влⷣкꙋ вѣ́рою тѧ̀ чтꙋ́щымъ, и҆ тво́й свѣтоно́сный и҆ чⷭ҇тны́й пра́здникъ соверша́ющымъ, горді́е, мꙋ́ченикѡвъ ᲂу҆краше́нїе.</p>
<p><red>Н</red>ы́нѣ нетлѣ́нныѧ пи́щи и҆ бг҃овидѣ́нїѧ насыща́ѧсѧ, <anchor type="page" number="69"/> горді́е, и҆ свѣ́та невече́рнѧгѡ, въ жили́щахъ вѣ́чныхъ прїе́млеши приплѡ́дїѧ по́двигѡвъ твои́хъ.</p>
<p><red>С</red>ла́вꙋ мимотекꙋ́щꙋю, и҆ тлѣ́ннꙋю, и҆ попира́емꙋю презрѣ́въ, бг҃омꙋ́дре мꙋ́чениче, присносꙋ́щныѧ ны́нѣ сла́вы и҆ ра́дости вои́стиннꙋ наслажда́ешисѧ, прⷭ҇то́лꙋ влⷣчнемꙋ предстоѧ̀.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ спа́сшесѧ, дв҃о, пе́рвыѧ клѧ́твы твои́мъ бжⷭ҇твеннымъ ржⷭ҇тво́мъ, досто́йнѡ пою́ще, гла́сы немо́лчными вопїе́мъ: ра́дꙋйсѧ, бцⷣе, наде́жда на́ша.</p>
<p><red>Свѣти́ленъ. Подо́бенъ:</red> <red>Д</red>х҃омъ во ст҃и́лищи:</p>
<p><red>В</red>иѳлее́мъ ѡ҆ста́вивше, пресла́вное чꙋ́до, ко і҆ѻрда́нꙋ теце́мъ дꙋше́ю те́плою, и҆ та́мѡ ᲂу҆́зримъ стра́шное та́инство: бг҃олѣ́пнѡ бо предста̀ ѡ҆бнажи́всѧ хрⷭ҇то́съ мо́й, ѡ҆дѣва́ѧ мѧ̀ во ѻ҆де́ждꙋ нбⷭ҇нагѡ црⷭ҇твїѧ.</p>
<p><red>Сла́ва, и҆ ны́нѣ, то́йже.</red></p>
<p><red>На хвали́техъ стїхи̑ры на д҃, гла́съ ѕ҃. Подо́бенъ:</red> <red>А҆́</red>гг҃льскїѧ:</p>
<p><red>П</red>рⷭ҇то́лъ нб҃о и҆мѣ́ѧ влⷣка, прїи́де на зе́млю вопло́щсѧ ѿ дв҃ы, и҆ на і҆ѻрда́нѣ предста́въ, ѡ҆чище́нїѧ всѣ́хъ про́ситъ ѿ і҆ѡа́нна. ѻ҆те́чєствїѧ землѝ всеѧ̀, томꙋ̀ пое́мъ: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.</p>
<p><red>П</red>риспѣ̀ хрⷭ҇то́съ ко стрꙋѧ́мъ і҆ѻрда̑нскимъ, кр҃ще́нїѧ просѧ̀ ѡ҆чища́ѧй грѣхѝ. Всѧ̀ землѧ̀ да и҆гра́етъ, нб҃са̀ да веселѧ́тсѧ: ра́дꙋйсѧ, ꙗ҆зы́ческаѧ цр҃ковь, цр҃ю̀ ᲂу҆невѣ́стившисѧ, вѣ́рнѡ возопі́й: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.</p>
<p><red>Г</red>о́ры сла́дость весе́лїѧ да ка́плютъ, рꙋка́ми та́инственнѡ ны́нѣ восплещи́те ꙗ҆зы́цы, пꙋсты́нѧ да процвѣте́тъ. І҆ѻрда́не, под̾имѝ: грѧдѝ, крести́телю, та́инствꙋ и҆зба́вителѧ послꙋжѝ, ра́дꙋѧсѧ. Лю́дїе воспои́мъ: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.</p>
<p><red>С</red>вѣ́тъ и҆з̾ свѣ́та пре́жде лѣ́тъ возсїѧ́вый, въ нощѝ <anchor type="page" number="70"/> сѣдѧ́щымъ ꙗ҆ви́сѧ, и҆ тмꙋ̀ грѣха̀ ѡ҆чи́сти, и҆ просвѣтѝ: ликꙋ́й, а҆да́ме, и҆ весели́сѧ, є҆́ѵо, и҆збавле́нїе хрⷭ҇то́съ прїи́де. дв҃де, возопі́й: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.</p>
<p><red>Сла́ва, гла́съ и҆ подо́бенъ то́йже:</red></p>
<p><red>Ѕ</red>вѣзда̀ и҆зъ і҆а́кѡва возсїѧ̀ мі́рꙋ, и҆ пла́менный человѣ́кѡвъ грѣ́хъ воспрїи́мъ, погреба́етъ во і҆ѻрда́нскихъ вода́хъ, сїѧ́ѧ бж҃ества̀ сїѧ́нїемъ, и҆ просвѣще́нїе бг҃оразꙋ́мїѧ подава́ѧ ꙗ҆зы́кѡмъ: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.</p>
<p><red>И҆ ны́нѣ, подо́бенъ то́йже:</red></p>
<p><red>З</red>ако́на и҆спо́лнитель по пло́ти бы́въ, прїи́де хрⷭ҇то́съ нача́токъ спасе́нїѧ на і҆ѻрда́нъ соверши́ти, ꙗ҆́кѡ бл҃госе́рдъ, и҆ крⷭ҇ти́телю подклонѧ́етъ ве́рхъ, вѣ́рнѡ вопїю́щꙋ, лю́дїе, зове́мъ: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.</p>
<p><red>На стїхо́внѣ стїхи̑ры, гла́съ в҃. Подо́бенъ: До́ме</red> <red>є҆</red>ѵфра́ѳовъ:</p>
<p><red>Ѿ</red> виѳлее́ма ꙳ на і҆ѻрда́нъ пре́йдемъ, ꙳ та́мѡ бо свѣ́тъ сꙋ́щымъ во тмѣ̀ ꙳ ѡ҆зарѧ́ти ᲂу҆жѐ начина́етъ.</p>
<p><red>Сті́хъ:</red> <red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.</p>
<p><red>З</red>емлѧ̀ завꙋлѡ́нѧ, ꙳ сꙋ́щїи ѡ҆б̾ ѻ҆́нъ по́лъ і҆ѻрда́на ꙳ ᲂу҆слы́шите, ꙳ приближа́етсѧ хрⷭ҇то́съ, ꙳ спасе́нїе, свѣ́тъ и҆ и҆збавле́нїе.</p>
<p><red>Сті́хъ:</red> <red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ᲂу҆боѧ́шасѧ.</p>
<p><red>Оу҆</red>гото́ви и҆ ты̀, ꙳ і҆ѻрда́не, стрꙋи̑, ꙳ ѻ҆гне́мъ бо креща́ѧй ꙳ приближа́етсѧ ѡ҆бнови́ти ꙳ сокрꙋше́нное созда́нїе.</p>
<p><red>Сла́ва, и҆ ны́нѣ, гла́съ и҆ подо́бенъ то́йже:</red></p>
<p><red>Ꙗ҆</red>ви́сѧ сла́вы ꙳ ѻ҆́ч҃ее сїѧ́нїе ꙳ во стрꙋѧ́хъ і҆ѻрда́нскихъ, ꙳ креще́нїемъ ѡ҆чища́ѧ ꙳ скве́рнꙋ дꙋ́шъ на́шихъ.</p>
<p><red>На лїтꙋргі́и: Блажє́нна, ѿ канѡ́на предпра́зднства пѣ́снь г҃-ѧ и҆ ѕ҃. Прокі́менъ, гла́съ з҃:</red> <red>В</red>озвесели́тсѧ пра́ведникъ ѡ҆ гдⷭ҇ѣ: <red>Сті́хъ:</red> <red>Оу҆</red>слы́ши, бж҃е, гла́съ мо́й, внегда̀ моли́тимисѧ къ тебѣ̀. <red>А҆пⷭ҇лъ къ тїмоѳе́ю, зача́ло сч҃в. А҆ллилꙋ́їа.</red> <red>П</red>ра́ведникъ, ꙗ҆́кѡ фі́нїѯъ, процвѣте́тъ: и҆ ꙗ҆́кѡ ке́дръ, и҆́же въ лїва́нѣ, ᲂу҆мно́житсѧ. <red>Є҆ѵⷢ҇лїе матѳе́а, зача́ло л҃ѕ. Прича́стенъ:</red> <red>В</red>ъ па́мѧть вѣ́чнꙋю бꙋ́детъ пра́ведникъ:</p>
<footer/>
</document>
