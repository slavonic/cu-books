<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>[глⷡ҇а д҃і] Подоба́етъ вѣ́дати,</p>
<p>ѡ҆ є҆́же ка́кѡ быва́ти ѡ҆ ᲂу҆со́пшихъ вослѣ́дованїю.</p>
<p>Въ пѧто́къ ве́чера, по ѿпꙋще́нїи вече́рни, ѡ҆бле́кшꙋсѧ сщ҃е́нникꙋ въ фелѡ́нь, дїа́конꙋ же въ стїха́рь, и҆ прїе́мшꙋ кади́льницꙋ и҆ ѳѷмїа́мъ, и҆схо́дитъ въ притво́ръ, пред̾идꙋ́щꙋ є҆мꙋ̀ параекклисїа́рхꙋ со свѣ́щникомъ, послѣ́дꙋемъ же по ни́хъ и҆ мы̀. И҆ є҆гда̀ прїитѝ є҆мꙋ̀ въ притво́ръ, предꙋгото́вленѣ же бы́вшей кꙋтїѝ, дїа́конъ глаго́летъ: Бл҃гословѝ влⷣко. Сщ҃е́нникъ же, Бл҃гослове́нъ бг҃ъ на́шъ: кадѧ̀ над̾ кꙋтїе́ю крестоѡбра́знѡ. Мы́ же глаго́лемъ ѱало́мъ ч҃: Живы́й въ по́мощи: [Во и҆́но же вре́мѧ кромѣ̀ вече́рни, и҆лѝ ᲂу҆́трени, быва́етъ нача́ло по ѻ҆бы́чаю, глаго́лемъ: Трист҃о́е, и҆ по Ѻ҆́ч҃е на́шъ: І҆ере́й возгла́съ: Ꙗ҆́кѡ твоѐ є҆́сть црⷭ҇тво: Та́же, Гдⷭ҇и поми́лꙋй, в҃і: Сла́ва, и҆ ны́нѣ: Прїиди́те поклони́мсѧ, три́жды: и҆ ѱало́мъ ч҃.] И҆ по концѣ̀ є҆гѡ̀: Сла́ва, и҆ ны́нѣ, А҆ллилꙋ́їа три́жды. и҆ быва́етъ є҆ктенїа̀ поко́йна: Ми́ромъ гдⷭ҇ꙋ помо́лимсѧ. І҆ере́й возгла́съ: Ꙗ҆́кѡ ты̀ є҆сѝ воскрⷭ҇нїе, и҆ живо́тъ: Та́же, А҆ллилꙋ́їа, три́жды, на гла́съ и҃. Глаго́лемъ же стїхѝ сїѧ̑, а-҃й: Бл҃же́ни ꙗ҆̀же и҆збра́лъ, и҆ прїѧ́лъ є҆сѝ гдⷭ҇и. в҃, Па́мѧть и҆́хъ въ ро́дъ и҆ ро́дъ. г҃, дꙋ́шы и҆́хъ во бл҃ги́хъ водворѧ́тсѧ. Та́же тропа́рь, гла́съ и҃: Глꙋбино́ю мꙋ́дрости человѣколю́бнѡ: два́жды. Сла́ва, и҆ ны́нѣ, бг҃оро́диченъ: Тебѐ и҆ стѣ́нꙋ и҆ приста́нище и҆́мамы: Посе́мъ каѳі́сма, Бл҃же́ни непоро́чнїи, пое́мъ на гла́съ в҃. Припѣ́въ: Помѧнѝ гдⷭ҇и дꙋ́шы ра̑бъ твои́хъ. Дрꙋгі́й же ли́къ вторы́й сті́хъ. И҆ по рѧ́дꙋ про́чыѧ стїхѝ, ѻ҆́ба ли̑ка. Раздѣлѧ́емъ же на двѣ̀ статїѝ. По пе́рвой же статїѝ не глаго́лемъ, Сла́ва, и҆ ны́нѣ: но а҆́бїе се́й сті́хъ: Ꙗ҆́кѡ а҆́ще бы не зако́нъ тво́й поꙋче́нїе моѐ бы́лъ: три́жды. Та́же і҆ере́й и҆лѝ дїа́конъ глаго́летъ є҆ктенїю̀: Па́ки и҆ па́ки ми́ромъ гдⷭ҇ꙋ помо́лимсѧ. Ли́къ, Гдⷭ҇и поми́лꙋй. И҆ прѡ́чаѧ. І҆ере́й же мл҃твꙋ вта́й глаго́летъ: Бж҃е дꙋхѡ́въ, и҆ всѧ́кїѧ пло́ти: Ли́къ: Гдⷭ҇и поми́лꙋй, м҃, тихогла́снѡ. Та́же начина́етъ вторы́й ли́къ: Тво́й є҆́смь а҆́зъ: Припѣ́въ, Оу҆поко́й гдⷭ҇и дꙋ́шы ра̑бъ твои́хъ: И҆ по рѧ́дꙋ ѻ҆́ба ли̑ка: И҆ про́чыѧ стїхѝ. На концѣ́ же глаго́лемъ сті́хъ: Жива̀ бꙋ́детъ дꙋша̀ моѧ̀: до конца̀, три́жды. Та́же тропарѝ за ᲂу҆поко́й, пое́мъ на гла́съ є҃. Припѣ́въ: Бл҃гослове́нъ є҆сѝ гдⷭ҇и: Ст҃ы́хъ ли́къ ѡ҆брѣ́те и҆сто́чникъ жи́зни, и҆ две́рь ра́йскꙋю: и҆ прѡ́чаѧ. Посе́мъ А҆ллилꙋ́їа, три́жды. Та́же, є҆ктенїа̀. [зрѝ] И҆ помина́етъ сщ҃е́нникъ ᲂу҆со́пшихъ по рѧ́дꙋ. А҆́ще ли же не пое́мъ непоро́чныхъ: по А҆ллилꙋ́їи, глаго́лемъ тропа́рь: Глꙋбино́ю мꙋ́дрости: и҆ бг҃оро́диченъ є҆гѡ̀. И҆ а҆́бїе, Бл҃гослове́нъ є҆сѝ гдⷭ҇и: Посе́мъ тропа́рь, Ст҃ы́хъ ли́къ ѡ҆брѣ́те: И҆ прѡ́чаѧ. Та́же помина́етъ сщ҃е́нникъ ᲂу҆со́пшихъ, ꙗ҆́коже пре́жде ᲂу҆каза́сѧ: И҆ глаго́лемъ сѣда́ленъ покои́нъ, гла́съ є҃: Поко́й сп҃се на́шъ съ првⷣными рабы̑ твоѧ̑: Сла́ва и҆ ны́нѣ, бг҃оро́диченъ: Ѿ дв҃ы возсїѧ́вый мі́рꙋ хрⷭ҇тѐ бж҃е: Та́же, ѱало́мъ н҃. Канѡ́нъ ѻ҆ктѡ́иха ᲂу҆со́пшихъ, по гла́сꙋ, на д҃. По г҃ пѣ́сни і҆рмо́съ и҆ є҆ктенїа̀: И҆ помина́етъ пре́жде ᲂу҆со́пшихъ по рѧ́дꙋ, ꙗ҆́коже предрече́сѧ, посредѝ непоро́чныхъ. Возгла́съ, Ꙗ҆́кѡ ты̀ є҆сѝ воскрⷭ҇нїе и҆ живо́тъ: Та́же сѣда́ленъ, гла́съ ѕ҃: Вои́стиннꙋ сꙋета̀ всѧ́чєскаѧ: Сла́ва и҆ ны́нѣ, бг҃оро́диченъ: Всест҃а́ѧ бцⷣе: По ѕ҃ пѣ́сни і҆рмо́съ, и҆ є҆ктенїа̀. И҆ помина́ютсѧ ᲂу҆со́пшїи, ꙗ҆́коже пре́жде ᲂу҆каза́сѧ. Возгла́съ: Ꙗ҆́кѡ ты̀ є҆сѝ воскрⷭ҇нїе и҆ живо́тъ: Та́же конда́къ, гла́съ и҃: Со ст҃ы́ми ᲂу҆поко́й: и҆ і҆́косъ, Са́мъ є҆ди́нъ є҆сѝ безсме́ртный: По ѳ҃ пѣ́сни глаго́летъ і҆ере́й: Бцⷣꙋ и҆ мт҃рь свѣ́та: Лю́дїе, Дꙋ́си и҆ дꙋ́шы првⷣныхъ восхва́лѧтъ тѧ̀ гдⷭ҇и: И҆ пое́мъ і҆рмо́съ ѳ҃-ѧ пѣ́сни. Та́же, трист҃о́е: и҆ по Ѻ҆́ч҃е на́шъ, глаго́лемъ тропарѝ сїѧ̑, гла́съ д҃: Со дꙋ́хи првⷣныхъ сконча́вшихсѧ: и҆ прѡ́чаѧ. Та́же і҆ере́й и҆лѝ дїа́конъ глаго́летъ є҆ктенїю̀: Поми́лꙋй на́съ бж҃е: и҆ прѡ́чаѧ. І҆ере́й, Бж҃е дꙋхѡ́въ: И҆ помина́етъ ꙗ҆̀же ѿ вѣ́ка ᲂу҆ме́ршыѧ ѻ҆тцы̀ и҆ бра́тїю на́шꙋ, здѣ̀ лежа́щыѧ, и҆ повсю́дꙋ правосла̑вныѧ хрⷭ҇тїа́ны. Та́же возгла́съ: Ꙗ҆́кѡ ты̀ є҆сѝ воскрⷭ҇нїе и҆ живо́тъ: Глаго́летъ і҆ере́й, и҆лѝ дїа́конъ: Премꙋ́дрость. Мы́ же, Чⷭ҇тнѣ́йшꙋю херꙋві̑мъ: І҆ере́й: Сла́ва тебѣ̀ хрⷭ҇тѐ бж҃е: Мы́ же, Сла́ва, и҆ ны́нѣ: Гдⷭ҇и поми́лꙋй, три́жды. Бл҃гословѝ. І҆ере́й, ѿпꙋ́стъ: Воскр҃сы́й и҆з̾ ме́ртвыхъ хрⷭ҇то́съ и҆́стинный бг҃ъ на́шъ: и҆ прѡ́чаѧ. И҆ по ѿпꙋ́стѣ глаша́етъ дїа́конъ си́це: Во бл҃же́нномъ ᲂу҆спе́нїи вѣ́чный поко́й пода́ждь гдⷭ҇и, ᲂу҆́спшымъ рабѡ́мъ твои̑мъ, и҆́мⷬ҇къ: и҆ сотворѝ и҆̀мъ вѣ́чнꙋю па́мѧть. Пѣвцы́ же пою́тъ: Вѣ́чнаѧ па́мѧть, три́жды. А҆ и҆дѣ́же нѣ́сть дїа́кона, пою́тъ пѣвцы̀: Рабѡ́мъ бж҃їимъ и҆́мⷬ҇къ, ᲂу҆́спшымъ вѣ́чнаѧ па́мѧть.</p>
<footer/>
</document>
