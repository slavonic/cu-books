<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="folio" number="523" label="фк҃г"/>
<p><small>[глⷡ҇а н҃є] Ѿпꙋсти́тельнїи тропарѝ, кондакѝ, и҆ свѣти́льны гдⷭ҇а дневні́и, и҆ на лїтꙋргі́ахъ, прокі́мени, а҆по́столи, а҆ллилꙋїа́рє, є҆ѵⷢ҇лїа, и҆ прича́стны всеѧ̀ седми́цы. </small></p>
<p>Въ недѣ́лю ве́чера тропа́рь безпло́тныхъ, гла́съ д҃:</p>
<p>Нбⷭ҇ныхъ во́инствъ а҆рхїстрати́зи, мо́лимъ ва́съ при́снѡ мы̀ недосто́йнїи, да ва́шими мл҃твами ѡ҆градитѐ на́съ кро́вомъ крилꙋ̀ невеще́ственныѧ ва́шеѧ сла́вы, сохранѧ́юще на́съ припа́дающихъ прилѣ́жнѡ, и҆ вопїю́щихъ: ѿ бѣ́дъ и҆зба́вите на́съ, ꙗ҆́кѡ чинонача̑льницы вы́шнихъ си́лъ.</p>
<p>Бг҃оро́диченъ, гла́съ то́йже:</p>
<p>Воспита́вшейсѧ во хра́мѣ во ст҃а̑ѧ ст҃ы́хъ, ѡ҆дѣ́ѧннѣй вѣ́рою и҆ премꙋ́дростїю, и҆ безмѣ́рнымъ дв҃ствомъ, а҆рхїстрати́гъ гаврїи́лъ принесѐ съ нб҃сѐ цѣлова́нїе, и҆ є҆́же ра́дꙋйсѧ, ра́дꙋйсѧ бл҃гослове́ннаѧ, ра́дꙋйсѧ препросла́вленнаѧ, гдⷭ҇ь съ тобо́ю.</p>
<p>То́йже и҆ въ понедѣ́льникъ на Бг҃ъ гдⷭ҇ь.</p>
<p>Конда́къ, гла́съ в҃:</p>
<p>А҆рхїстрати́зи бж҃їи, слꙋжи́телїе бж҃е́ственныѧ сла́вы, а҆́гг҃лѡвъ нача̑льницы, и҆ человѣ́кѡмъ наста̑вницы, поле́зное на́мъ проси́те, и҆ ве́лїю млⷭ҇ть, ꙗ҆́кѡ безпло́тныхъ а҆рхїстрати́зи.</p>
<p>Свѣти́ленъ:</p>
<p>Нб҃о ѕвѣзда́ми ᲂу҆краси́вый ꙗ҆́кѡ бг҃ъ, и҆ твои́ми а҆́гг҃лы всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.</p>
<p>Бг҃оро́диченъ:</p>
<p>Сла́досте а҆́гг҃лѡвъ, скорбѧ́щихъ ра́досте, хрⷭ҇тїа́нъ предста́тельнице дв҃о мт҃и гдⷭ҇нѧ, застꙋпѝ на́съ, и҆ и҆зба́ви вѣ́чныхъ мꙋ́къ.</p>
<anchor type="folio" number="523v" label="фк҃г ѡ҆б."/>
<p>На лїтꙋргі́и, прокі́менъ, гла́съ д҃: Творѧ́й а҆́гг҃лы своѧ̑ дх҃и, и҆ слꙋги̑ своѧ̑ пла́мень ѻ҆́гненный. Сті́хъ: Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й возвели́чилсѧ є҆сѝ ѕѣлѡ̀. А҆по́столъ къ є҆вре́ємъ, зача́ло т҃є: А҆́ще глаго́ланное а҆́гг҃лы: А҆ллилꙋ́їа, гла́съ є҃: Хвали́те гдⷭ҇а всѝ а҆́гг҃ли є҆гѡ̀, хвали́те є҆го̀ всѧ̑ си̑лы є҆гѡ̀. Сті́хъ: Ꙗ҆́кѡ то́й речѐ, и҆ бы́ша: то́й повелѣ̀, и҆ созда́шасѧ. Є҆ѵⷢ҇лїе матѳе́а, зача́ло н҃в: Оу҆подо́бисѧ црⷭ҇твїе нбⷭ҇ное человѣ́кꙋ, сѣ́ѧвшꙋ до́брое сѣ́мѧ на селѣ̀ свое́мъ: Прича́стенъ: Творѧ́й а҆́гг҃лы своѧ̑ дх҃и:</p>
<p>Въ понедѣ́льникъ ве́чера тропа́рь прⷣте́чи, гла́съ в҃:</p>
<p>Па́мѧть првⷣнагѡ съ похвала́ми, тебѣ́ же довлѣ́етъ свидѣ́тельство гдⷭ҇не прⷣте́че, показа́лъ бо сѧ є҆сѝ вои́стиннꙋ и҆ прⷪ҇ро́кѡвъ чⷭ҇тнѣ́йшїй, ꙗ҆́кѡ и҆ въ стрꙋѧ́хъ крⷭ҇ти́ти сподо́билсѧ є҆сѝ проповѣ́даннаго: тѣ́мже за и҆́стинꙋ пострада́въ ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ бг҃а ꙗ҆́вльшагосѧ пло́тїю, взе́млющаго грѣ́хъ мі́ра, и҆ подаю́щаго на́мъ ве́лїю млⷭ҇ть.</p>
<p>Бг҃оро́диченъ, гла́съ то́йже:</p>
<p>Бж҃е́ственнагѡ бы́хомъ ѻ҆́бщницы є҆стества̀ тобо́ю бцⷣе приснодв҃о: бг҃а бо на́мъ воплоти́вшагосѧ родила̀ є҆сѝ. тѣ́мже по до́лгꙋ тѧ̀ всѝ бл҃гоче́стнѡ велича́емъ.</p>
<p>Конда́къ, гла́съ в҃. Подо́бенъ: Вы́шнихъ и҆щѧ̀:</p>
<p>Прⷪ҇ро́че бж҃їй, и҆ прⷣте́че бл҃года́ти, главꙋ̀ твою̀ ꙗ҆́кѡ ши́покъ сщ҃е́ннѣйшїй ѿ землѝ ѡ҆брѣ́тше, и҆сцѣлє́нїѧ всегда̀ прїе́млемъ: и҆́бо па́ки ꙗ҆́коже пре́жде въ мі́рѣ проповѣ́дꙋеши покаѧ́нїе.</p>
<p>Свѣти́ленъ:</p>
<p>Прⷣте́чꙋ і҆ѡа́нна, и҆ крⷭ҇ти́телѧ сп҃сова, во прⷪ҇ро́цѣхъ прⷪ҇ро́ка, и҆ пꙋсты́ни воспита́нїе, є҆лїсаве́тино рожде́нїе восхва́лимъ всѝ.</p>
<p>Бг҃оро́диченъ: Сла́досте а҆́гг҃лѡвъ: и҆щѝ Въ понедѣ́льникъ. На лїтꙋргі́и прокі́менъ, гла́съ з҃: Возвесели́тсѧ првⷣникъ ѡ҆ гдⷭ҇ѣ, и҆ ᲂу҆пова́етъ на него̀. Сті́хъ: Оу҆слы́ши бж҃е гла́съ <anchor type="folio" number="524" label="фк҃д"/> мо́й, внегда̀ моли́ти ми сѧ къ тебѣ̀. А҆по́столъ дѣѧ́нїй, зача́ло л҃г: Ꙗ҆́коже скончава́ше і҆ѡа́ннъ тече́нїе: А҆ллилꙋ́їа, гла́съ д҃: Првⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ, ᲂу҆мно́житсѧ. Сті́хъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ. Є҆ѵⷢ҇лїе і҆ѡа́нна, зача́ло г҃: Ви́дѣ і҆ѡа́ннъ і҆и҃са грѧдꙋ́ща къ себѣ̀: Прича́стенъ: Въ па́мѧть вѣ́чнꙋю бꙋ́детъ првⷣникъ:</p>
<p>Во вто́рникъ ве́чера, тропа́рь крⷭ҇та̀, гла́съ а҃:</p>
<p>Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ, побѣ̑ды бл҃говѣ́рномꙋ <wide>і҆мпера́торꙋ</wide> на́шемꙋ, и҆́мⷬ҇къ, на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.</p>
<p>Крⷭ҇тобг҃оро́диченъ: Твоѐ предста́тельство и҆мꙋ́ще пречⷭ҇таѧ, и҆ твои́ми мл҃твами лю́тыхъ и҆збавлѧ́еми, крⷭ҇то́мъ сн҃а твоегѡ̀ вездѣ̀ соблюда́еми, по до́лгꙋ тѧ̀ всѝ бл҃гоче́стнѡ велича́емъ.</p>
<p>Конда́къ, гла́съ д҃:</p>
<p>Вознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ жи́тельствꙋ, щедрѡ́ты твоѧ̑ да́рꙋй хрⷭ҇тѐ бж҃е: возвеселѝ си́лою твое́ю бл҃говѣ́рнаго <wide>і҆мпера́тора</wide> на́шего, и҆́мⷬ҇къ, побѣ̑ды даѧ̀ є҆мꙋ̀ на сопоста́ты, посо́бїе и҆мꙋ́щꙋ твоѐ ѻ҆рꙋ́жїе ми́ра, непобѣди́мꙋю побѣ́дꙋ.</p>
<p>Свѣти́ленъ:</p>
<p>Крⷭ҇тъ храни́тель всеѧ̀ вселе́нныѧ, крⷭ҇тъ красота̀ цр҃кве, крⷭ҇тъ царе́й держа́ва, крⷭ҇тъ вѣ́рныхъ ᲂу҆твержде́нїе, крⷭ҇тъ а҆́гг҃лѡвъ сла́ва, и҆ де́мѡнѡвъ ꙗ҆́зва.</p>
<p>Крⷭ҇тобг҃оро́диченъ:</p>
<p>Оу҆ крⷭ҇та̀ предстоѧ́щи тѧ̀ безсѣ́меннѡ ро́ждшаѧ, и҆ рыда́ющи вопїѧ́ше: ᲂу҆вы̀ сладча́йшее ча́до, ка́кѡ заше́лъ є҆сѝ ѿ ѻ҆́чїю моє́ю; ка́кѡ въ ме́ртвыхъ вмѣни́лсѧ є҆сѝ;</p>
<p>На лїтꙋргі́и прокі́менъ, гла́съ г҃: Пѣ́снь бцⷣы: Вели́читъ дꙋша̀ <anchor type="folio" number="524v" label="фк҃д ѡ҆б."/> дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на смире́нїе рабы̑ своеѧ̀, се́ бо ѿ ны́нѣ ᲂу҆бл҃жа́тъ мѧ̀ всѝ ро́ди. А҆по́столъ къ фїлїпписі́ємъ, зача́ло с҃м: Сїѐ да мꙋ́дрствꙋетсѧ въ ва́съ: А҆ллилꙋ́їа, гла́съ и҃: Слы́ши дщѝ и҆ ви́ждь, и҆ приклонѝ ᲂу҆́хо твоѐ. Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. Є҆ѵⷢ҇лїе лꙋкѝ, зача́ло н҃д: Вни́де і҆и҃съ въ ве́сь нѣ́кꙋю: Прича́стенъ: Ча́шꙋ сп҃се́нїѧ прїимꙋ̀, и҆ и҆́мѧ гдⷭ҇не призовꙋ̀.</p>
<p>Въ сре́дꙋ ве́чера, тропа́рь а҆пⷭ҇лѡвъ, гла́съ г҃:</p>
<p>А҆пⷭ҇ли ст҃і́и, моли́те млⷭ҇тиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p>И҆ны́й ст҃а́гѡ нїкола́а, гла́съ д҃:</p>
<p>Пра́вило вѣ́ры, и҆ ѡ҆́бразъ кро́тости, воздержа́нїѧ ᲂу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина: сегѡ̀ ра́ди стѧжа́лъ є҆сѝ смире́нїемъ высѡ́каѧ, нището́ю бога́таѧ. ѻ҆́тче сщ҃еннонача́льниче нїко́лае, молѝ хрⷭ҇та̀ бг҃а, сп҃сти́сѧ дꙋша́мъ на́шымъ.</p>
<p>Бг҃оро́диченъ:</p>
<p>Сло́во ѻ҆́ч҃ее, хрⷭ҇та̀ бг҃а на́шего, ѿ тебѐ воплоти́вшагосѧ позна́хомъ бцⷣе дв҃о, є҆ди́на чⷭ҇таѧ, є҆ди́на бл҃гослове́ннаѧ: тѣ́мъ непреста́ннѡ тѧ̀ воспѣва́юще велича́емъ.</p>
<p>Конда́къ а҆пⷭ҇лѡвъ, гла́съ в҃:</p>
<p>Твє́рдыѧ и҆ бг҃овѣща̑нныѧ проповѣ́датели, ве́рхъ ᲂу҆ч҃нкъ твои́хъ гдⷭ҇и, прїѧ́лъ є҆сѝ въ наслажде́нїе бл҃ги́хъ твои́хъ и҆ поко́й: болѣ̑зни бо ѻ҆́нѣхъ, и҆ сме́рть прїѧ́лъ є҆сѝ па́че всѧ́кагѡ всепло́дїѧ, є҆ди́не свѣ́дый сердє́чнаѧ.</p>
<p>И҆ны́й ст҃а́гѡ нїкола́а, гла́съ г҃. Подо́бенъ: Дв҃а дне́сь:</p>
<p>Въ мѵ́рѣхъ ст҃е, сщ҃еннодѣ́йствитель показа́лсѧ є҆сѝ, хрⷭ҇то́во бо прпⷣбне є҆ѵⷢ҇лїе и҆спо́лнивъ, положи́лъ є҆сѝ дꙋ́шꙋ твою̀ ѡ҆ лю́дехъ твои́хъ, и҆ спа́слъ є҆сѝ непови̑нныѧ ѿ сме́рти. сегѡ̀ ра́ди ѡ҆ст҃и́лсѧ є҆сѝ, ꙗ҆́кѡ вели́кїй таи́нникъ бж҃їѧ бл҃года́ти.</p>
<anchor type="folio" number="525" label="фк҃є"/>
<p>Свѣти́ленъ а҆пⷭ҇лѡвъ. Подо́бенъ: Жєны̀ ᲂу҆слы́шите:</p>
<p>Во всю̀ подсо́лнечнꙋю те́кше, проповѣ́дасте хрⷭ҇то́во ѿ дв҃ы ст҃о́е воплоще́нїе вои́стиннꙋ, ѿ пре́лести ѡ҆браща́юще ꙗ҆зы́ки, и҆ просвѣща́юще, и҆ всѧ̑ наꙋча́юще, трⷪ҇цꙋ почита́ти ст҃ꙋ́ю, а҆пⷭ҇ли сп҃совы.</p>
<p>Подо́бенъ:</p>
<p>Вели́каго началопа́стырѧ, и҆ і҆ера́рха всѝ предсѣда́телѧ мѷрлѷкі́йскаго нїкола́а хва́лимъ: мно́ги бо мꙋ́жи сп҃сѐ, непра́веднѡ ᲂу҆мре́ти и҆мꙋ́щыѧ, царю̀ ꙗ҆влѧ́етсѧ со а҆ѵла́вїемъ во снѣ̀, рѣша̀ непра́ведно и҆зрече́нїе.</p>
<p>Бг҃оро́диченъ:</p>
<p>Мр҃і́е чⷭ҇тнѣ́йшаѧ, злата́ѧ кади́льнице, невмѣсти́магѡ бж҃ества̀ прїѧ́телище бы́вшее, въ не́мже ѻ҆ц҃ъ бл҃говолѝ, сн҃ъ же всели́сѧ, и҆ дх҃ъ ст҃ы́й ѡ҆сѣни́въ тѧ̀ ѻ҆трокови́це, показа̀ бцⷣꙋ.</p>
<p>На лїтꙋргі́и прокі́менъ, гла́съ и҃: Во всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ. Сті́хъ: Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ тве́рдь. А҆по́столъ къ корі́нѳѧнѡмъ, зача́ло рл҃а: Бг҃ъ ны̀ посла́нники послѣ́днїѧ ꙗ҆вѝ: А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̑ гдⷭ҇и, и҆́бо и҆́стинꙋ твою̀ въ цр҃кви ст҃ы́хъ. Сті́хъ: Бг҃ъ прославлѧ́емь въ совѣ́тѣ ст҃ы́хъ. Є҆ѵⷢ҇лїе матѳе́а, зача́ло л҃д, ѿ полꙋ̀: Призва̀ і҆и҃съ ѻ҆бана́десѧть ᲂу҆ч҃нкѝ своѧ̑: Прича́стенъ: Во всю̀ зе́млю и҆зы́де вѣща́нїе и҆́хъ:</p>
<p>Въ четверто́къ ве́чера: тропа́рь, гла́съ а҃: Сп҃сѝ гдⷭ҇и лю́ди твоѧ̑: Крⷭ҇тобг҃оро́диченъ: Твоѐ предста́тельство и҆мꙋ́ще пречⷭ҇таѧ: Конда́къ: Вознесы́йсѧ на крⷭ҇тъ во́лею: Свѣти́ленъ: Крⷭ҇тъ храни́тель всеѧ̀ вселе́нныѧ: Крⷭ҇тобг҃оро́диченъ: Оу҆ крⷭ҇та̀ предстоѧ́щи: сїѧ̑ всѧ̑ писа́шасѧ въ сре́дꙋ. На лїтꙋргі́и прокі́менъ, гла́съ з҃: Возноси́те гдⷭ҇а бг҃а на́шего, и҆ покланѧ́йтесѧ <anchor type="folio" number="525v" label="фк҃є ѡ҆б."/> подно́жїю нѡ́гꙋ є҆гѡ̀, ꙗ҆́кѡ ст҃о є҆́сть. Сті́хъ: Гдⷭ҇ь воцр҃и́сѧ, да гнѣ́ваютсѧ лю́дїе. А҆по́столъ къ корі́нѳѧнѡмъ, зача́ло рк҃є: Сло́во крⷭ҇тное: А҆ллилꙋ́їа, гла́съ а҃. Помѧнѝ со́нмъ тво́й, є҆го́же стѧжа́лъ є҆сѝ и҆спе́рва. Сті́хъ: Бг҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ. Прича́стенъ: Сп҃се́нїе содѣ́лалъ є҆сѝ посредѣ̀ землѝ бж҃е.</p>
<p>Въ пѧто́къ ве́чера тропа́рь, гла́съ в҃:</p>
<p>А҆пⷭ҇ли, мч҃нцы и҆ прⷪ҇ро́цы, ст҃телїе, прпⷣбнїи и҆ првⷣнїи, до́брѣ по́двигъ соверши́вшїи, и҆ вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆ на́съ того̀ ꙗ҆́кѡ бл҃га моли́те, сп҃сти́сѧ, мо́лимсѧ, дꙋша́мъ на́шымъ.</p>
<p>Дрꙋгі́й за ᲂу҆поко́й:</p>
<p>Помѧнѝ гдⷭ҇и, ꙗ҆́кѡ бл҃гъ рабы̑ твоѧ̑, и҆ є҆ли̑ка въ житїѝ согрѣши́ша, простѝ: никто́же бо безгрѣ́шенъ, то́кмѡ ты̀ могі́й и҆ преста́влєннымъ да́ти поко́й.</p>
<p>Бг҃оро́диченъ:</p>
<p>Мт҃и ст҃а́ѧ неизрече́ннагѡ свѣ́та, а҆́гг҃льскими тѧ̀ пѣ́сньми почита́юще, бл҃гоче́стнѡ велича́емъ.</p>
<p>Є҆гда̀ глаго́лемъ, Сла́ва, конда́къ, гла́съ и҃:</p>
<p>Со ст҃ы́ми ᲂу҆поко́й хрⷭ҇тѐ дꙋ́шы ра̑бъ твои́хъ, и҆дѣ́же нѣ́сть болѣ́знь, ни печа́ль, ни воздыха́нїе, но жи́знь безконе́чнаѧ.</p>
<p>И҆ ны́нѣ, настоѧ́щїй мч҃нченъ, гла́съ то́йже:</p>
<p>Ꙗ҆́кѡ нача́тки є҆стества̀, насади́телю тва́ри, вселе́ннаѧ прино́ситъ тѝ гдⷭ҇и бг҃онѡ́сныѧ мч҃нки: тѣ́хъ мл҃твами въ ми́рѣ глꙋбо́цѣ, цр҃ковь твою̀, жи́тельство твоѐ бцⷣею соблюдѝ, многомлⷭ҇тиве.</p>
<p>Свѣти́ленъ:</p>
<p>И҆́же и҆ ме́ртвыми и҆ живы́ми ѡ҆блада́ѧй ꙗ҆́кѡ бг҃ъ, и҆ ст҃ы́ми твои́ми всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.</p>
<anchor type="folio" number="526" label="фк҃ѕ"/>
<p>Бг҃оро́диченъ:</p>
<p>Мы̀ ѡ҆ тебѣ̀ хва́лимсѧ бцⷣе, и҆ къ бг҃ꙋ тѧ̀ и҆́мамы предста́тельство, прострѝ рꙋ́кꙋ твою̀ неѡбори́мꙋю, и҆ сокрꙋшѝ врагѝ на́шѧ, твои̑мъ низпослѝ рабѡ́мъ по́мощь ѿ ст҃а́гѡ.</p>
<p>На лїтꙋргі́и прокі́менъ, гла́съ и҃: Весели́тесѧ ѡ҆ гдⷭ҇ѣ, и҆ ра́дꙋйтесѧ првⷣнїи. Сті́хъ: Бл҃же́ни, и҆́хже ѡ҆ста́вишасѧ беззакѡ́нїѧ, и҆ и҆́хже прикры́шасѧ грѣсѝ. И҆ ᲂу҆ме́ршихъ, гла́съ ѕ҃: Дꙋ́шы и҆́хъ во бл҃ги́хъ водворѧ́тсѧ. А҆по́столъ къ солꙋ́нѧнѡмъ, зача́ло с҃ѻ: Не хощꙋ̀ ва́съ не вѣ́дѣти ѡ҆ ᲂу҆ме́ршихъ: А҆ллилꙋ́їа, гла́съ д҃: Воззва́ша првⷣнїи, и҆ гдⷭ҇ь ᲂу҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ. Сті́хъ: Мнѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Сті́хъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ. Є҆ѵⷢ҇лїе і҆ѡа́нна, зача́ло ѕ҃і: А҆ми́нь а҆ми́нь глаго́лю ва́мъ, ꙗ҆́кѡ слꙋ́шаѧй словесѐ моегѡ̀: Прича́стенъ: Ра́дꙋйтесѧ: Дрꙋгі́й, Бл҃же́ни, ꙗ҆̀же:</p>
<footer/>
</document>
