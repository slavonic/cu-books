<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>[глⷡ҇а и҃] Ѡ҆ лїтꙋргі́ахъ</p>
<p>Подоба́етъ вѣ́дати, и҆ ѡ҆ ст҃ѣ́й бж҃е́ственнѣй слꙋ́жбѣ: Ꙗ҆́кѡ въ сꙋббѡ́тꙋ ᲂу҆́бѡ, въ нача́лѣ д҃-гѡ часа̀ до́лжно є҆́сть начина́ти: ꙗ҆́кѡ да ста́нетъ трапе́за въ нача́лѣ є҃-гѡ часа̀. Въ недѣ́лю же, въ нача́лѣ г҃-гѡ часа̀, до́лжно є҆́сть начина́ти, ꙗ҆́кѡ да ста́нетъ трапе́за въ нача́лѣ д҃-гѡ часа̀. Та́кѡ же подоба́етъ быва́ти и҆ въ гдⷭ҇скїѧ вели̑кїѧ пра́здники, хрⷭ҇тѡ́вы, и҆ бг҃оро́дичны, и҆ прⷣте́чєвы, и҆ ѻ҆бои́хъ верхо́вныхъ а҆пⷭ҇лъ, петра̀ и҆ па́ѵла: и҆ въ си́хъ ᲂу҆́бѡ кꙋ́пнѡ, ꙗ҆́кѡ во дни̑ недѣ̑льныѧ до́лжно є҆́сть твори́ти. Въ срє́днїѧ же пра́здники въ нача́лѣ є҃-гѡ часа̀, ꙗ҆́кѡ да ста́нетъ трапе́за въ нача́лѣ ѕ҃-гѡ часа̀. Въ ма̑лыѧ же пра́здники, ра́внѡ про́чымъ всѣ̑мъ дневны̑мъ въ нача́лѣ є҃-гѡ, и҆ ѿдае́тсѧ во своѐ вре́мѧ на кі́йждо де́нь. Трапе́зꙋ же подоба́етъ ᲂу҆готовлѧ́ти во вре́мѧ своѐ, проти́вꙋ коемꙋ́ждо дню̀, и҆лѝ по́стенъ є҆́сть, и҆лѝ про́стъ: ѿхо́дитъ ꙗ҆́вѣ кі́йждо по сконча́нїи ст҃ы́ѧ слꙋ́жбы, и҆ во вре́мѧ трапе́зы па́ки собира́ютсѧ. Семꙋ́ же до́лжно є҆́сть быва́ти, є҆гда̀ хотѧ́тъ ꙗ҆́сти въ ѳ҃-й ча́съ, и҆лѝ ве́черъ. Си́це же ᲂу҆́бѡ подоба́етъ твори́ти и҆ въ ма̑лыѧ четыредесѧ́тницы. Се́й предѣ́лъ ѡ҆ лїтꙋргі́ахъ и҆ трапе́зѣ писа́сѧ во страна́хъ і҆ерⷭ҇ли́мскихъ, и҆ лѣ́потственнѡ та́кѡ бы́ти вездѣ̀ въ равни̑ны ве́снєнныѧ и҆ є҆сє́нныѧ. Въ лѣ́тѣ же и҆ зимѣ̀ въ вели́цѣй рѡссі́и здѣ̀ бы́ти зна́менїю по разсꙋжде́нїю вре́мене, въ лѣ́тѣ ᲂу҆́бѡ долготы̀ ра́ди днѐ лѣ́потственнѡ продолжи́ти: въ зимѣ́ же за ма́лость днѐ ᲂу҆преди́ти, разсꙋжде́нїемъ настоѧ́телѧ.</p>
<footer/>
</document>
