<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>[глⷡ҇а а҃і] Ѡ҆ канѡ́нѣхъ всеѧ̀ седми́цы, гдⷭ҇а ка́кѡ</p>
<p>пою́тсѧ канѡ́ни ѻ҆ктѡ́иха съ мине́ею.</p>
<p>Въ понедѣ́льникъ на ᲂу҆́трени: Канѡ́нъ покаѧ́ненъ пое́мъ со і҆рмосо́мъ на ѕ҃: И҆ безпло́тныхъ на д҃: И҆ мине́и ст҃а́гѡ на д҃. А҆́ще ли пое́тсѧ ст҃а́гѡ на ѕ҃, ѡ҆ставлѧ́ютсѧ во ѻ҆ктѡ́ихѣ ѻ҆́ба мꙋ́ченична. И҆ пое́мъ ст҃а́гѡ на ѕ҃. А҆́ще ли пое́тсѧ ст҃а́гѡ полѷеле́й: тогда̀ не пое́тсѧ ѻ҆ктѡ́ихъ: Но пое́мъ канѡ́нъ бцⷣѣ, и҆лѝ а҆́ще предпра́зднство, и҆лѝ попра́зднство со і҆рмосо́мъ на ѕ҃: І҆рмо́съ по два́жды, тропарѝ на д҃: И҆ ст҃а́гѡ на и҃. Си́це ᲂу҆́бѡ во всю̀ седми́цꙋ пое́мъ полѷеле́йнагѡ ст҃а́гѡ канѡ́нъ на и҃, ꙗ҆́коже въ понедѣ́льникъ се́й ꙗ҆вле́но є҆́сть. А҆́ще прилꙋча́тсѧ два̀ ст҃ы́хъ, ѡ҆ставлѧ́етсѧ канѡ́нъ безпло́тныхъ: И҆ пое́мъ канѡ́нъ покаѧ́ненъ, со і҆рмосо́мъ на ѕ҃: И҆ ст҃ы́хъ по д҃ стїха̀.</p>
<p>Во вто́рникъ на ᲂу҆́трени: Канѡ́нъ покаѧ́ненъ со і҆рмо́сомъ на ѕ҃: и҆ предте́чи на д҃: и҆ мине́и ст҃а́гѡ на д҃. А҆́ще ли пое́тсѧ ст҃ы́й на ѕ҃, ѡ҆ставлѧ́ютсѧ во ѻ҆ктѡ́ихѣ ѻ҆́ба мꙋ́ченична: и҆ пое́мъ ст҃а́гѡ на ѕ҃. Полѷеле́й же по предпи́санномꙋ. Та́кожде быва́етъ, а҆́ще и҆ два̀ ст҃ы́хъ, канѡ́ны и҆̀мъ по четы́ре стїха̀.</p>
<p>Въ сре́дꙋ на ᲂу҆́трени: Канѡ́нъ крⷭ҇та̀, со і҆рмосо́мъ на ѕ҃, и҆ бцⷣы на д҃: и҆ ст҃а́гѡ на д҃. А҆́ще ли пое́тсѧ ст҃ы́й на ѕ҃, ѡ҆ставлѧ́ютсѧ ѻ҆́ба мꙋ́ченична во ѻ҆ктѡ́ихѣ, и҆ пое́тсѧ крⷭ҇тный канѡ́нъ со і҆рмосо́мъ на д҃, и҆ бцⷣы на д҃: и҆ ст҃а́гѡ на ѕ҃. Та́кожде быва́етъ, а҆́ще бꙋ́детъ и҆ два̀ ст҃ы́хъ во є҆ди́нъ де́нь.</p>
<p>Въ четверто́къ на ᲂу҆́трени: Пое́мъ канѡ́нъ ст҃ы́хъ а҆пⷭ҇лѡвъ, со і҆рмосо́мъ на ѕ҃: и҆ ст҃а́гѡ нїкола́а на д҃: и҆ мине́и ст҃а́гѡ на д҃. А҆́ще ли пое́тсѧ ст҃ы́й на ѕ҃: Пое́мъ канѡ́нъ а҆пⷭ҇лѡвъ, со і҆рмосо́мъ, и҆ съ бг҃оро́дичнымъ, на є҃: и҆ ст҃а́гѡ нїкола́а, съ бг҃оро́дичны на г҃: и҆ мине́и на ѕ҃. А҆́ще бꙋ́дꙋтъ два̀ ст҃ы́хъ, и҆ пое́мъ канѡ́нъ а҆пⷭ҇лѡвъ, со і҆рмосо́мъ на ѕ҃, и҆ ст҃ы̑мъ на и҃.</p>
<p>Въ пѧто́къ пое́мъ, ꙗ҆́коже и҆ въ сре́дꙋ ꙗ҆вле́но є҆́сть неизмѣ́ннѡ.</p>
<p>Въ сꙋббѡ́тꙋ же, всегда̀ предварѧ́етъ въ мине́и ст҃ы́хъ: и҆ пое́мъ ст҃а́гѡ мине́и, со і҆рмосо́мъ на ѕ҃. Та́же хра́ма ст҃а́гѡ, на д҃, и҆ во ѻ҆ктѡ́ихѣ мч҃нченъ канѡ́нъ на д҃. А҆́ще ли два̀ ст҃ы́хъ: въ мине́и пое́мъ є҆ди́номꙋ канѡ́нъ со і҆рмосо́мъ на ѕ҃: и҆ дрꙋго́мꙋ на д҃: и҆ мч҃нченъ канѡ́нъ ѻ҆ктѡ́иха на д҃: Хра́ма же канѡ́нъ ѡ҆ставлѧ́етсѧ. А҆́ще ли хра́мъ хрⷭ҇то́въ, и҆лѝ бцⷣы: и҆ пое́мъ пре́жде хра́ма канѡ́нъ, со і҆рмосо́мъ на ѕ҃. І҆рмо́съ по два́жды, тропарѝ на д҃: и҆ ст҃а́гѡ на д҃: и҆ ѻ҆ктѡ́иха мч҃нченъ канѡ́нъ на д҃. А҆́ще ли ст҃ы́й на ѕ҃: И҆ пое́мъ хра́ма со і҆рмосо́мъ на д҃: и҆ ст҃а́гѡ на ѕ҃: и҆ ѻ҆ктѡ́иха на д҃.</p>
<p>[зрѝ] Вѣ́домо же бꙋ́ди и҆ сїѐ: Въ кꙋ́юлибо сꙋббѡ́тꙋ славосло́вїе прилꙋчи́тсѧ: на ᲂу҆́трени канѡ́нъ хра́ма, а҆́ще є҆́сть хрⷭ҇то́въ и҆лѝ бцⷣы, со і҆рмосо́мъ на ѕ҃: і҆рмо́съ по два́жды, тропарѝ на д҃: и҆ ст҃а́гѡ на и҃. А҆́ще же хра́мъ ст҃а́гѡ и҆лѝ ст҃ы́ѧ: пое́мъ канѡ́нъ бцⷣы преше́дшїѧ недѣ́ли ᲂу҆́треннїй, со і҆рмосо́мъ на ѕ҃: и҆ ст҃а́гѡ на и҃: Хра́ма же канѡ́нъ ѡ҆ставлѧ́етсѧ. По ѳ҃-й пѣ́сни свѣти́ленъ ст҃а́гѡ два́жды. Сла́ва, и҆ ны́нѣ, бг҃оро́диченъ.</p>
<footer/>
</document>
