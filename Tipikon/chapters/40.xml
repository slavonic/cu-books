<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>[глⷡ҇а м҃] Є҆гда̀ кто̀ хо́щетъ ѿлꙋчи́тисѧ бра́тства.</p>
<p>И҆ пе́рвое подоба́ющее врачева́нїе, ѡ҆ и҆́же по бз҃ѣ врача̀ своего̀ прїи́метъ, ꙗ҆́кѡ и҆ гдⷭ҇ь пре́далъ є҆́сть, не прихо́дитъ же ѿню́дъ во и҆сцѣле́нїе, тогда̀ про́чее да бꙋ́детъ тѝ ꙗ҆́кѡ и҆ноѧзы́чникъ и҆ мыта́рь. Ѡ҆́бразъ таковы́хъ, ꙗ҆вле́на пока́зовати того̀, да пла́тъ камила́вцѣ ѿшива́етъ настоѧ́й, и҆ взе́млетъ и҆̀, и҆лѝ ве́сь камила́въ: ꙗ҆́кѡ да да́ннꙋю є҆мꙋ̀ бл҃года́ть ѻ҆каѧ́нномꙋ, ѿ негѡ̀ къ себѣ̀ па́ки возврати́тъ, ꙗ҆́коже речѐ гдⷭ҇ь: А҆́ще нѣ́сть досто́инъ ми́ра до́мъ, къ ва́мъ возврати́тсѧ ми́ръ ва́шъ, и҆ прѡ́чаѧ. И҆ ст҃ы́й же кассїа́нъ, и҆́же ны́нѣ ѿрица́ющыѧсѧ, и҆ въ преспѣ́ѧнїе не преходѧ́щѧ, совлачи́ти всѧ́чески речѐ ѻ҆би́тєльнаѧ ѡ҆дѣѧ̑нїѧ, и҆ во своѝ є҆гѡ̀ мїрскі̑ѧ ѡ҆блачи́ти ѻ҆дє́жды, ꙗ҆̀же носѧ́й вни́де, и҆ та́кѡ ѿ ѻ҆би́тели и҆схо́дитъ.</p>
<p>[зрѝ] Ѿ горѣ̀ ст҃а́гѡ а҆ѵѯе́нтїа: Оу҆вѣ́дѣхомъ же ѡ҆ се́мъ и҆ нѣ́что дрꙋго́е, ди́вно и҆ ѕѣлѡ̀ и҆зрѧ́дно, въ горѣ̀ ст҃а́гѡ а҆ѵѯе́нтїа, ѡ҆б̾ ѻ҆́нъ по́лъ кѡнстанті́нѧ гра́да, во ѻ҆би́тели глаго́лемѣй кѵ́ръ а҆нтѡ́нїевѣ, глаго́летсѧ нѣ́что таково̀ быва́ти: въ дневно́мъ бо бдѣ́нїи, и҆ на чте́нїи, всѝ мона́си сѣдѧ́ще дѣ́лаютъ, и҆̀же ѿ на́съ глаго́лємыѧ сѣ́рѧди, свои́ми рꙋка́ми. Ѻ҆́во ᲂу҆̀бо за є҆́же бѡ́дрымъ бы́ти, и҆ внима́ти чтє́нїѧ: ѻ҆́во же и҆ за є҆́же бл҃гослови́тисѧ си̑мъ, ꙗ҆́кѡ во вре́мѧ ѻ҆́бщагѡ собра́нїѧ дѣ́лаємымъ: и҆ бы́ти бл҃гословє́ннымъ и҆̀хже пришива́ютъ на бра́тнихъ ѻ҆де́ждахъ, ꙗ҆́коже ѻ҆бы́чай є҆́сть мона́хѡмъ. И҆ а҆́ще хо́щетъ кто̀ мона́хѡвъ когда̀ ᲂу҆́бѡ ѿитѝ ѿ ѻ҆би́тели, и҆ по є҆́же всѧ̑ подоба̑ющаѧ на не́мъ и҆спо́лнити. А҆́ще ли не покори́тсѧ и҆ не хо́щетъ и҆спра́витисѧ, тогда̀ ᲂу҆́бѡ сѣ́рѧдь то́чїю ѿ ѻ҆де́жды є҆гѡ̀ ѿши́вше ᲂу҆ себѐ ᲂу҆держава́ютъ: и҆ бл҃гослове́нїе своѐ ѿ негѡ̀ ѿе́мше, томꙋ̀ неприча́стное, ѕлоча́стнаго же ѿ ѻ҆би́тели ѿпꙋща́ютъ. Семꙋ̀ ᲂу҆̀бо ѡ҆́бразꙋ дре́внихъ ѻ҆тє́цъ, и҆ є҆ѵⷢ҇льскимъ послѣ́дꙋюще рече́нїємъ, лѣ́по є҆́сть ма́ло что̀ подоба́ющемꙋ держа́ти, и҆ ма́нтїю а҆́ще лѣ́по є҆́сть взима́ти настоѧ́телю, и҆ во и҆́ное ѿ внѣ́шнихъ того̀ ѡ҆дѣва́ти, а҆́ще є҆́сть мона́хъ. А҆́ще ли нѝ, понѐ камила́въ то́чїю взима́ти, и҆ вмѣ́стѡ тогѡ̀ налага́ти є҆мꙋ̀ и҆́ное нѣ́что ѡ҆ внѣ́шнихъ: и҆лѝ понѐ пла́тъ є҆ѧ̀, є҆́же и҆́мать покрыва́ло: и҆ та́кѡ того̀ ѿпꙋща́ти под̾ꙋчине́нномꙋ же подо́бнѣ, ꙗ҆́коже лѣ́по є҆́сть твори́ти и҆ ѿпꙋща́ти и҆̀хъ: а҆ не про́стѡ та́кѡ твори́ти, ꙗ҆́коже ѻ҆́нъ и҆́же во ѻ҆те́чницѣ настоѧ́тель, взе́мый ве́сь ѡ҆́бразъ бра́тенъ: но со мно́гимъ ра́зꙋмомъ бж҃їимъ, и҆ дх҃о́внымъ разсꙋжде́нїемъ, и҆ не ѡ҆ставлѧ́ти та́кѡ и҆дꙋ́ща въ мїрско́е пребыва́нїе, дѣ́ло дѣ́лающа чꙋ́жда такова́гѡ ѡ҆́браза, и҆ вотщѐ и҆́мѧ носѧ́ща. ѻ҆ба́че ᲂу҆́бѡ а҆́ще по́льзꙋетъ во сп҃се́нїе дꙋшѝ, и҆ ᲂу҆го́дно є҆́сть ѡ҆ се́мъ бг҃ꙋ, да бꙋ́детъ въ сла́вꙋ є҆гѡ̀, а҆ не въ хꙋлꙋ̀: а҆́ще ли нѝ, є҆́же мни́тсѧ бг҃ꙋ добро̀ бы́ти, то̀ да быва́етъ.</p>
<footer/>
</document>
