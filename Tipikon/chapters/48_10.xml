<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="folio" number="90" label="ч҃"/>
<p>Мѣ́сѧцъ ѻ҆ктѡ́врїй</p>
<p>и҆мѣ́ѧй дне́й л҃а.</p>
<p>Де́нь и҆́мать часѡ́въ а҃і, а҆ но́щь г҃і.</p>
<p>а҃. Ст҃а́гѡ а҆пⷭ҇ла <wide>а҆на́нїи</wide>, є҆ди́нагѡ ѿ седми́десѧти: И҆ прпⷣбнагѡ ѻ҆тца̀ <wide>рѡма́на</wide> сладкопѣ́вца.</p>
<p>Ве́черъ, ѻ҆бы́чнаѧ каѳі́сма: На Гдⷭ҇и воззва́хъ, стїхи̑ры а҆пⷭ҇ла, гла́съ д҃, подо́бенъ: Зва́нный свы́ше: И҆ рѡма́на стїхи̑ры, гла́съ а҃, подо́бенъ: Нбⷭ҇ныхъ чинѡ́въ: Сла́ва, а҆пⷭ҇ла, гла́съ то́йже, самогла́сенъ: Сосꙋ́дъ и҆збра́нный: И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Стїхо́вна, ѻ҆ктѡ́иха: И҆ а҆пⷭ҇ла сті́хъ, гла́съ д҃, съ припѣ́вомъ: Во всю̀ зе́млю и҆зы́де вѣща́нїе и҆́хъ: Стрⷭ҇тоте́рпческое прїѧ́телище: Сла́ва, прпⷣбнагѡ, гла́съ ѕ҃: Пе́рвое до́брыхъ нача́ло: И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: Тропа́рь а҆пⷭ҇ла, гла́съ г҃: А҆пⷭ҇ле ст҃ы́й: септе́мврїа въ к҃в де́нь.</p>
<p>Сла́ва, тропа́рь прпⷣбнагѡ, гла́съ и҃:</p>
<p>Въ тебѣ̀, ѻ҆́тче, и҆звѣ́стнѡ сп҃се́сѧ є҆́же по ѡ҆́бразꙋ: прїи́мъ бо крⷭ҇тъ послѣ́довалъ є҆сѝ хрⷭ҇тꙋ̀, и҆ дѣ́ѧ ᲂу҆чи́лъ є҆сѝ презира́ти ᲂу҆́бѡ пло́ть, прехо́дитъ бо: прилѣжа́ти же ѡ҆ дꙋшѝ, ве́щи безсме́ртнѣй: тѣ́мже и҆ со а҆́гг҃лы сра́дꙋетсѧ, прпⷣбне, рѡма́не дх҃ъ тво́й.</p>
<p>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. На ᲂу҆́трени, Канѡ́нъ ѻ҆ктѡ́иха, є҆ди́нъ: и҆ а҆пⷭ҇ла, гла́съ и҃: И҆ прпⷣбнагѡ гла́съ ѕ҃. По г҃-й пѣ́сни, <anchor type="folio" number="90v" label="ч҃ ѡ҆б."/></p>
<p>Конда́къ прпⷣбнагѡ, гла́съ и҃:</p>
<p>Бж҃е́ственными добродѣ́тельми дх҃а, и҆змла́да ᲂу҆краси́всѧ, рѡма́не премꙋ́дре, цр҃кви хрⷭ҇то́вѣ пречⷭ҇тно́е ᲂу҆краше́нїе бы́лъ є҆сѝ: пѣ́нїемъ прекра́снымъ ᲂу҆краси́въ ю҆̀ бл҃же́нне. тѣ́мъ мо́лимъ тѧ̀, пода́ждь жела́ющымъ бж҃е́ственнагѡ дарова́нїѧ твоегѡ̀, ꙗ҆́кѡ да вопїе́мъ тѝ. ра́дꙋйсѧ, ѻ҆́тче пребл҃же́нне, красото̀ цр҃ко́внаѧ.</p>
<p>Сѣда́ленъ а҆пⷭ҇ла: Сла́ва прпⷣбнагѡ. По ѕ҃-й пѣ́сни,</p>
<p>Конда́къ а҆пⷭ҇ла, гла́съ в҃. Подо́бенъ: Въ мл҃твахъ:</p>
<p>Въ моли́твахъ теплѣ́йшїй застꙋ́пниче, и҆ просѧ́щымъ скорѣ́йшїй послꙋ́шателю, прїимѝ моле́нїе, а҆на́нїе, на́ше, и҆ хрⷭ҇та̀ молѝ, поми́ловати ны̀, є҆ди́наго во ст҃ы́хъ почива́ющаго.</p>
<p>И҆ і҆́косъ: и҆ чте́мъ про́логъ. По ѳ҃-й пѣ́сни свѣти́ленъ ѻ҆ктѡ́иха: Сла́ва, а҆пⷭ҇ла, И҆ ны́нѣ, бг҃оро́диченъ: На стїхо́внѣ ѻ҆ктѡ́иха. Сла́ва, а҆пⷭ҇ла, гла́съ и҃: Оу҆ч҃нчѐ сп҃совъ: И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. На лїтꙋргі́и, бл҃жє́нна гла́съ: на д҃: и҆ а҆по́стола, пѣ́снь г҃, на д҃. Прокі́менъ а҆по́стола, гла́съ и҃: Во всю̀ зе́млю и҆зы́де вѣща́нїе и҆́хъ: Сті́хъ: Нб҃са̀ повѣ́даютъ сла́вꙋ бж҃їю: А҆по́столъ дѣѧ́нїй, зача́ло к҃а, ѿ полꙋ̀: Бѣ̀ нѣ́кто ᲂу҆чени́къ: А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и: Сті́хъ: Бг҃ъ прославлѧ́емь въ совѣ́тѣ ст҃ы́хъ: Є҆ѵⷢ҇лїе лꙋкѝ, зача́ло н҃а: Слꙋ́шаѧй ва́съ: Прича́стенъ: Во всю̀ зе́млю:</p>
<p><red>🕀</red> Въ то́йже де́нь пра́зднꙋемъ <wide>покро́вꙋ</wide> прест҃ы́ѧ влⷣчцы на́шеѧ бцⷣы и҆ приснодв҃ы мр҃і́и.</p>
<p>А҆́ще ли хра́мъ є҆ѧ̀, и҆лѝ и҆зво́литъ настоѧ́тель соверши́ти всено́щное бдѣ́нїе, и҆ пое́мъ слꙋ́жбꙋ є҆ѧ̀ си́це: На ма́лѣй вече́рни, стїхи̑ры самогла́сны, гла́съ а҃, на д҃. Сла́ва, и҆ ны́нѣ, гла́съ ѕ҃: Прїиди́те празднолю́бныхъ: На стїхо́внѣ стїхи̑ры, гла́съ в҃, подо́бенъ: До́ме є҆ѵфра́ѳовъ: Сла́ва, и҆ ны́нѣ, гла́съ г҃: Прїиди́те всѝ: <anchor type="folio" number="91" label="ч҃а"/></p>
<p>Тропа́рь, гла́съ д҃:</p>
<p>Дне́сь бл҃говѣ́рнїи лю́дїе свѣ́тлѡ пра́зднꙋемъ, ѡ҆сѣнѧ́еми твои́мъ бг҃ома́ти прише́ствїемъ, и҆ къ твоемꙋ̀ взира́юще пречⷭ҇томꙋ ѡ҆́бразꙋ, ᲂу҆ми́льнѡ глаго́лемъ: покры́й на́съ чⷭ҇тны́мъ твои́мъ покро́вомъ, и҆ и҆зба́ви на́съ ѿ всѧ́кагѡ ѕла̀, молѧ́щи сн҃а твоего̀, хрⷭ҇та̀ бг҃а на́шего: сп҃стѝ дꙋ́шы на́шѧ.</p>
<p>И҆ ѿпꙋ́стъ. На вели́цѣй вече́рни: Бл҃же́нъ мꙋ́жъ, а҃- й а҆нтїфѡ́нъ. На Гдⷭ҇и воззва́хъ стїхи̑ры на и҃, гла́съ а҃, подо́бенъ: Ѽ ди́вное чꙋ́до! И҆́ны стїхи̑ры, гла́съ д҃, подо́бенъ: Ꙗ҆́кѡ до́блѧ: Сла́ва, и҆ ны́нѣ, гла́съ и҃: Сра́дꙋютсѧ съ на́ми: Вхо́дъ, прокі́менъ днѐ, и҆ чтє́нїѧ трѝ: Бытїѧ̀ чте́нїе: И҆зы́де і҆а́кѡвъ: На лїті́и стїхи̑ры, гла́съ г҃. Сла́ва, и҆ ны́нѣ, гла́съ то́йже: Смы́слъ ѡ҆чи́стивше: На стїхо́внѣ стїхи̑ры, гла́съ в҃, съ припѣ́вы: а҃-й, Слы́ши дщѝ, и҆ ви́ждь: в҃-й, Лицꙋ̀ твоемꙋ̀: Сла́ва, и҆ ны́нѣ, гла́съ в҃: Ꙗ҆́кѡ вѣнце́мъ пресвѣ́тлымъ: На бл҃гослове́нїи хлѣ́бѡвъ, Тропа́рь, гла́съ д҃: Дне́сь бл҃говѣ́рнїи лю́дїе: пи́санъ на ма́лѣй вече́рни, и҆ чте́нїе. На ᲂу҆́трени, на Бг҃ъ гдⷭ҇ь, тропа́рь три́жды. По каѳі́смахъ сѣда́льны покро́ва, и҆ чте́нїе. По полѷеле́и сѣда́ленъ, гла́съ д҃, Сла́ва, и҆ ны́нѣ, то́йже. Степє́нна, а҃-й а҆нтїфѡ́нъ, д҃-гѡ гла́са. Прокі́менъ, гла́съ д҃: Помѧнꙋ̀ и҆́мѧ твоѐ: Сті́хъ: Лицꙋ̀ твоемꙋ̀ помо́лѧтсѧ: Всѧ́кое дыха́нїе: Є҆ѵⷢ҇лїе лꙋкѝ, зача́ло д҃: Воста́вши мр҃їа́мъ: ѱало́мъ н҃. Сла́ва, Мл҃твами бцⷣы: И҆ ны́нѣ, то́йже. Поми́лꙋй мѧ̀, бж҃е: По н҃-мъ ѱалмѣ̀ стїхи́ра, гла́съ и҃: Сра́дꙋютсѧ съ на́ми: Канѡ́нъ бцⷣы, на в҃і, і҆рмо́съ по два́жды. По г҃-й пѣ́сни сѣда́ленъ, гла́съ є҃. Сла́ва, и҆ ны́нѣ, то́йже. По ѕ҃-й пѣ́сни,</p>
<p>Конда́къ, гла́съ г҃. Подо́бенъ: Дв҃а дне́сь:</p>
<p>Дв҃а дне́сь предстои́тъ въ це́ркви, и҆ съ ли́ки ст҃ы́хъ неви́димѡ <anchor type="folio" number="91v" label="ч҃а ѡ҆б."/> за ны̀ мо́литсѧ бг҃ꙋ: а҆́гг҃ли со а҆рхїере́и покланѧ́ютсѧ, а҆по́столи же со прⷪ҇ро́ки ликовствꙋ́ютъ: на́съ бо ра́ди мо́литъ бцⷣа превѣ́чнаго бг҃а.</p>
<p>И҆ і҆́косъ. По ѳ҃-й пѣ́сни свѣти́ленъ покро́ва. На хвали́техъ стїхи̑ры на д҃, гла́съ и҃. Подо́бенъ: Ѽ пресла́внагѡ чꙋдесѐ! Сла́ва, и҆ ны́нѣ, гла́съ ѕ҃: Ꙗ҆́кѡ ви́дѣ тѧ̀: Славосло́вїе вели́кое. И҆ ѿпꙋ́стъ. На лїтꙋргі́и. бл҃жє́нна ѿ канѡ́на, пѣ́снь г҃-ѧ, и҆ ѕ҃-ѧ. Прокі́менъ, пѣ́снь бцⷣы, гла́съ г҃: Вели́читъ дꙋша̀ моѧ̀ гдⷭ҇а: Сті́хъ: Ꙗ҆́кѡ призрѣ̀ на смире́нїе рабы̀ своеѧ̀: А҆по́столъ ко є҆вре́ємъ, зача́ло т҃к: И҆мѣ́ѧше пе́рваѧ ски́нїа: А҆ллилꙋ́їа, гла́съ и҃: Слы́ши дщѝ, и҆ ви́ждь: Сті́хъ: Лицꙋ̀ твоемꙋ̀ помо́лѧтсѧ: Є҆ѵⷢ҇лїе лꙋкѝ, зача́ло н҃д: Вни́де і҆и҃съ въ ве́сь нѣ́кꙋю: Прича́стенъ: Ча́шꙋ сп҃се́нїѧ прїимꙋ̀:</p>
<p>Вѣ́домо же бꙋ́ди и҆ сїѐ: Ꙗ҆́кѡ а҆́ще слꙋчи́тсѧ пра́здникъ покро́ва прест҃ы́ѧ бцⷣы въ де́нь седми́чный, кромѣ̀ недѣ́ли, и҆ и҆зво́литъ кто̀ пѣ́ти кꙋ́пнѡ съ покро́вомъ а҆пⷭ҇лꙋ а҆на́нїи, и҆ прпⷣбномꙋ рѡма́нꙋ, да пое́тъ си́це: На ма́лѣй вече́рни, стїхи̑ры покро́ва на д҃, гла́съ а҃: самогла́сны. Сла́ва, и҆ ны́нѣ, гла́съ ѕ҃: Прїиди́те празднолю́бныхъ собо́ри: На стїхо́внѣ стїхи̑ры, гла́съ в҃, подо́бенъ: До́ме є҆ѵфра́ѳовъ: Сла́ва, и҆ ны́нѣ, гла́съ г҃: Прїиди́те всѝ празднолю́бцы: Тропа́рь покро́ва пи́санъ въ пе́рвой слꙋ́жбѣ. Та́же є҆ктенїа̀ ма́лаѧ, и҆ ѿпꙋ́стъ. На вели́цѣй вече́рни пое́мъ, бл҃же́нъ мꙋ́жъ, а҃- й а҆нтїфѡ́нъ. На Гдⷭ҇и воззва́хъ, стїхи̑ры покро́ва, на д҃: И҆ а҆пⷭ҇ла, г҃: И҆ рѡма́на, г҃. Сла́ва, а҆пⷭ҇ла: И҆ ны́нѣ, покро́ва. Вхо́дъ: Прокі́менъ днѐ. Чтє́нїѧ г҃, покро́ва. є҆ктєнїѝ ѻ҆бы̑чныѧ. На лїті́и, стїхи̑ры покро́ва, гла́съ г҃. Сла́ва, а҆пⷭ҇ла: И҆ ны́нѣ, покро́ва. На стїхо́внѣ стїхи̑ры покро́ва, гла́съ в҃, самогла́сны. Сла́ва, <anchor type="folio" number="92" label="ч҃в"/> прпⷣбнагѡ, И҆ ны́нѣ, покро́ва. На бл҃гослове́нїи хлѣ́бѡвъ тропа́рь покро́ва, гла́съ д҃: Дне́сь бл҃говѣ́рнїи лю́дїе: три́жды. И҆ бꙋ́ди и҆́мѧ гдⷭ҇не, три́жды, съ пѣ́нїемъ: и҆ ѱало́мъ л҃г: Бл҃гословлю̀ гдⷭ҇а: и҆ чте́нїе. На ᲂу҆́трени, на Бг҃ъ гдⷭ҇ь, тропа́рь покро́ва: Та́же а҆пⷭ҇ла: Сла́ва, рѡма́на: И҆ ны́нѣ, покро́ва: и҆ ѻ҆бы̑чныѧ каѳі̑смы: По каѳі́смахъ сѣда́ленъ покро́ва: и҆ чте́нїе. По полѷеле́и сѣда́ленъ покро́ва: и҆ чте́нїе. Степє́нна, а҃-й а҆нтїфѡ́нъ, д҃-гѡ гла́са. Прокі́менъ, гла́съ д҃: Помѧнꙋ̀ и҆́мѧ твоѐ: Сті́хъ: Лицꙋ̀ твоемꙋ̀ помолѧ́тсѧ: Всѧ́кое дыха́нїе: Є҆ѵⷢ҇лїе лꙋкѝ, зача́ло д҃: Воста́вши мр҃їа́мъ: ѱало́мъ н҃. Сла́ва, Мл҃твами бцⷣы: И҆ ны́нѣ, то́йже. Поми́лꙋй мѧ̀, бж҃е: По н҃-мъ ѱалмѣ̀ стїхи́ра, гла́съ и҃: Сра́дꙋютсѧ съ на́ми: Канѡ́нъ покро́ва, со і҆рмосо́мъ на ѕ҃: и҆ а҆пⷭ҇ла на д҃, и҆ прпⷣбнагѡ на д҃. Катава́сїа, Ѿве́рзꙋ ᲂу҆ста̀ моѧ̑: По г҃-й пѣ́сни, конда́къ а҆пⷭ҇ла, и҆ прпⷣбнагѡ: и҆ сѣда́ленъ а҆пⷭ҇ла: Сла́ва, прпⷣбнагѡ: И҆ ны́нѣ, покро́ва, и҆ чте́нїе. По ѕ҃-й пѣ́сни, конда́къ и҆ і҆́косъ покро́ва, пи́санъ въ пе́рвой слꙋ́жбѣ, и҆ про́логъ. По ѳ҃-й пѣ́сни свѣти́ленъ покро́ва: Сла́ва, а҆пⷭ҇ла, И҆ ны́нѣ, покро́ва. На хвали́техъ стїхи̑ры покро́ва, на д҃: Сла́ва, а҆пⷭ҇ла: И҆ ны́нѣ, покро́ва. Славосло́вїе вели́кое. По трист҃о́мъ тропа́рь а҆пⷭ҇ла: Сла́ва, прпⷣбнагѡ: И҆ ны́нѣ, покро́ва. Є҆ктєнїѝ, и҆ ѿпꙋ́стъ, и҆ ча́съ а҃-й. На а҃-мъ часѣ̀, тропа́рь покро́ва: Сла́ва, а҆пⷭ҇ла: И҆ ны́нѣ, бг҃оро́диченъ часѡ́въ. По трист҃о́мъ, конда́къ покро́ва, и҆ соверше́нный ѿпꙋ́стъ. Та́кожде и҆ на про́чихъ часѣ́хъ, въ нача́лѣ глаго́лемъ тропа́рь покро́ва: Ст҃ы́хъ же тропарѝ премѣнѧ́емъ. Конда́къ же на всѣ́хъ часѣ́хъ глаго́лемъ покро́ва. На лїтꙋргі́и, бл҃жє́нна, ѿ канѡ́на покро́ва пѣ́снь г҃, на д҃: и҆ а҆пⷭ҇ла ѕ҃-ѧ, на д҃. По вхо́дѣ, тропа́рь <anchor type="folio" number="92v" label="ч҃в ѡ҆б."/> покро́ва, и҆ а҆пⷭ҇ла, и҆ прпⷣбнагѡ. Конда́къ а҆пⷭ҇ла: Сла́ва, прпⷣбнагѡ: И҆ ны́нѣ, покро́ва. Прокі́менъ, пѣ́снь бцⷣы, гла́съ г҃: Вели́читъ дꙋша̀ моѧ̀ гдⷭ҇а: Сті́хъ: Ꙗ҆́кѡ призрѣ̀ на смире́нїе рабы̀ своеѧ̀: И҆ а҆пⷭ҇ла: Во всю̀ зе́млю: А҆по́столъ покро́ва, ко є҆вре́ємъ, зача́ло т҃к: И҆мѣ́ѧше пе́рваѧ ски́нїѧ: и҆ а҆пⷭ҇ла, дѣѧ́нїй, зача́ло к҃а, ѿ полꙋ̀: Бѣ̀ нѣ́кто ᲂу҆чени́къ въ дама́сцѣ: А҆ллилꙋ́їа, гла́съ и҃: Слы́ши дщѝ и҆ ви́ждь: Сті́хъ: Лицꙋ̀ твоемꙋ̀ помо́лѧтсѧ: и҆ а҆пⷭ҇ла, И҆сповѣ́дѧтъ нб҃са̀ чꙋдеса̀ твоѧ̑: Є҆ѵⷢ҇лїе лꙋкѝ, зача́ло н҃д: Вни́де і҆и҃съ въ ве́сь нѣ́кꙋю: и҆ а҆пⷭ҇ла, лꙋкѝ, зача́ло н҃а: Слꙋ́шаѧй ва́съ: Прича́стенъ, Ча́шꙋ сп҃се́нїѧ: Дрꙋгі́й, Во всю̀ зе́млю: Рѧ́дъ, а҆по́столъ, и҆ є҆ѵⷢ҇лїе, вычита́емъ напредѝ.</p>
<p>[зрѝ] Подоба́етъ вѣ́дати, ꙗ҆́кѡ а҆́ще слꙋчи́тсѧ пра́здникъ прест҃ы́ѧ бцⷣы чⷭ҇тна́гѡ є҆ѧ̀ покро́ва, и҆ ст҃а́гѡ а҆пⷭ҇ла а҆на́нїи въ недѣ́лю. Въ сꙋббѡ́тꙋ, на ма́лѣй вече́рни, на Гдⷭ҇и воззва́хъ, стїхи̑ры воскрⷭ҇ны гла́са, на д҃: Сла́ва, и҆ ны́нѣ, покро́ва. На стїхо́внѣ стїхи́ра воскрⷭ҇на, а҃, и҆ покро́ва стїхо́вна вели́кїѧ вече́рни, съ припѣ́вы и҆́хъ. Сла́ва, и҆ ны́нѣ, покро́ва, ма́лыѧ вече́рни. По трист҃о́мъ, тропа́рь воскрⷭ҇нъ. Сла́ва, и҆ ны́нѣ, покро́ва. Є҆ктенїа̀ ма́лаѧ, и҆ ѿпꙋ́стъ. На вели́цѣй вече́рни, на Гдⷭ҇и воззва́хъ, стїхи̑ры воскрⷭ҇ны трѝ, и҆ а҆нато́лїевъ а҃, и҆ покро́ва трѝ, и҆ а҆пⷭ҇ла а҆на́нїи, г҃, Сла́ва, покро́ва: И҆ ны́нѣ, бг҃оро́диченъ гла́са. Чтє́нїѧ покро́ва, трѝ. На лїті́и стїхи̑ры покро́ва: Сла́ва, а҆пⷭ҇ла: И҆ ны́нѣ, покро́ва. На стїхо́внѣ стїхи̑ры воскрⷭ҇ны: Сла́ва а҆пⷭ҇ла: И҆ ны́нѣ, покро́ва. На бл҃гослове́нїи хлѣ́бѡвъ тропа́рь покро́ва, три́жды. А҆́ще ли нѣ́сть бдѣ́нїѧ, глаго́лемъ тропа́рь воскрⷭ҇нъ: Сла́ва, а҆пⷭ҇ла: И҆ ны́нѣ, покро́ва. На ᲂу҆́трени, на Бг҃ъ гдⷭ҇ь, тропа́рь воскрⷭ҇нъ, два́жды. <anchor type="folio" number="93" label="ч҃г"/> Сла́ва, а҆пⷭ҇ла: И҆ ны́нѣ, покро́ва. По каѳі́смахъ сѣда́льны воскрⷭ҇ны, и҆ бг҃оро́дичны и҆́хъ. Та́же полѷеле́й, и҆ тропарѝ, А҆́гг҃льскїй собо́ръ: и҆ ѵ҆пакоѝ гла́са, и҆ сѣда́льны покро́ва всѝ. Степє́нна, и҆ прокі́менъ гла́са. Є҆ѵⷢ҇лїе воскрⷭ҇но, и҆ прѡ́чаѧ. Канѡ́нъ воскрⷭ҇нъ со і҆рмосо́мъ на д҃, и҆ покро́ва на ѕ҃, и҆ а҆пⷭ҇ла на д҃. Катава́сїа, Ѿве́рзꙋ ᲂу҆ста̀ моѧ̑: По г҃-й пѣ́сни, конда́къ покро́ва, и҆ а҆пⷭ҇ла, и҆ сѣда́ленъ а҆пⷭ҇ла: Сла́ва, и҆ ны́нѣ, покро́ва. По ѕ҃-й пѣ́сни, конда́къ воскрⷭ҇нъ. На ѳ҃-й пѣ́сни пое́мъ Чⷭ҇тнѣ́йшꙋю: Свѣти́ленъ воскрⷭ҇нъ, Сла́ва, а҆пⷭ҇ла: И҆ ны́нѣ, покро́ва. На хвали́техъ стїхи̑ры воскрⷭ҇ны д҃, и҆ покро́ва д҃, со сла́внымъ, съ припѣ́вы вече́рними. Сла́ва, стїхи́ра є҆ѵⷢ҇льскаѧ: И҆ ны́нѣ, Пребл҃гослове́нна є҆сѝ: Славосло́вїе вели́кое. По трист҃о́мъ, тропа́рь воскрⷭ҇нъ, є҆ктєнїѝ, и҆ ѿпꙋ́стъ, и҆ ча́съ а҃-й. На а҃-мъ часѣ̀, тропа́рь воскрⷭ҇нъ: Сла́ва, покро́ва: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ покро́ва. На г҃-мъ часѣ̀, тропа́рь воскрⷭ҇нъ, Сла́ва а҆пⷭ҇ла: И҆ ны́нѣ, и҆ бг҃оро́диченъ часѡ́въ. По Ѻ҆́ч҃е на́шъ, конда́къ воскрⷭ҇нъ. Та́кожде и҆ на про́чихъ часѣ́хъ глаго́лемъ конда́къ воскрⷭ҇нъ, и҆ покро́ва, премѣнѧ́юще. На лїтꙋргі́и, бл҃жє́нна гла́са, на д҃, и҆ покро́ва пѣ́снь г҃-ѧ, на д҃, и҆ а҆пⷭ҇ла пѣ́снь ѕ҃, на д҃. По вхо́дѣ тропа́рь воскрⷭ҇нъ, и҆ покро́ва, и҆ а҆пⷭ҇ла. Конда́къ воскрⷭ҇нъ: Сла́ва, а҆пⷭ҇ла: И҆ ны́нѣ, покро́ва. Прокі́менъ, а҆по́столъ, А҆ллилꙋ́їа, є҆ѵⷢ҇лїе, и҆ прича́стенъ, пре́жде воскрⷭ҇нъ, и҆ пото́мъ бцⷣы. [зрѝ] Прпⷣбнагѡ же рѡма́на слꙋ́жба ѡ҆ставлѧ́етсѧ, и҆ пое́тсѧ на повече́рїи.</p>
<p><red>🕃</red> Прпⷣбнагѡ ѻ҆тца̀ на́шегѡ <wide>са́ввы</wide>, ви́шерскагѡ чꙋдотво́рца.</p>
<p><red><small> Соверша́етсѧ собо́ръ є҆гѡ̀ во ѻ҆би́тели є҆гѡ̀, по свидѣ́тельствꙋ а҆рхїере́а сꙋ́щагѡ та́мѡ.</small></red></p>
<p><anchor type="folio" number="93v" label="ч҃г ѡ҆б."/></p>
<p>Тропа́рь, гла́съ д҃:</p>
<p>Ѿ ю҆́ности твоеѧ̀ ве́сь бг҃ꙋ порабо́тилсѧ є҆сѝ, бл҃же́нне, и҆ тогѡ̀ ра́ди любвѐ ѻ҆те́чество и҆ ро́дъ ѡ҆ста́вилъ є҆сѝ, въ пꙋсты́ню всели́всѧ, и҆ въ не́й жесто́кое житїѐ показа́въ, чꙋде́съ дарова̑нїѧ ѿ гдⷭ҇а прїѧ́лъ є҆сѝ, са́вво прпⷣбне: молѝ хрⷭ҇та̀ бг҃а, сп҃сти́сѧ дꙋша́мъ на́шымъ.</p>
<p>Конда́къ, гла́съ и҃. Подо́бенъ: Взбра́нной:</p>
<p>Ѻ҆те́чества, прпⷣбне, ᲂу҆дали́всѧ, и҆ всели́всѧ въ пꙋсты́ню, и҆ та́мѡ на сто́лпъ вше́дъ, и҆дѣ́же жесто́кое житїѐ показа́лъ є҆сѝ, и҆ мно́гихъ житїе́мъ ᲂу҆диви́въ, ѿню́дꙋже дарова́нїе чꙋде́съ ѿ хрⷭ҇та̀ прїѧ́лъ є҆сѝ. помина́й на́съ чествꙋ́ющихъ па́мѧть твою̀, да зове́мъ тѝ: ра́дꙋйсѧ, са́вво, ѻ҆́тче на́шъ.</p>
<p>в҃. 🕃 Ст҃а́гѡ сщ҃енномч҃нка <wide>кѷпрїа́на</wide>: И҆ ст҃ы́ѧ мч҃нцы <wide>і҆ꙋсті́ны</wide>: И҆ ст҃а́гѡ и҆ бл҃же́ннагѡ <wide>а҆ндре́а</wide>, хрⷭ҇та̀ ра́ди ю҆ро́дивагѡ.</p>
<p>На гдⷭ҇и воззва́хъ стїхи̑ры на ѕ҃, гла́съ г҃. Подо́бенъ: Ꙗ҆́кѡ до́блѧ: Сла́ва, гла́съ в҃: Оу҆че́нїѧ пре́лесть: На стїхо́внѣ ѻ҆ктѡ́иха. Сла́ва, гла́съ в҃: Свѣти́льника бг҃осїѧ́ннагѡ: Тропа́рь, гла́съ д҃: И҆ нра́вѡмъ прича́стникъ: септе́мврїа въ г҃-й де́нь. На ᲂу҆́трени, на Бг҃ъ гдⷭ҇ь, тропа́рь ст҃а́гѡ, два́жды: и҆ ѻ҆бы̑чныѧ каѳі̑смы, и҆ чтє́нїѧ. Ѻ҆́ба канѡ́на ѻ҆ктѡ́иха без̾ мч҃ничнѡвъ: и҆ ст҃ы́хъ гла́съ д҃, на ѕ҃. По г҃-й пѣ́сни сѣда́ленъ, два́жды. По ѕ҃-й пѣ́сни,</p>
<p>Конда́къ, гла́съ а҃. Подо́бенъ: Ли́къ а҆́гг҃льскїй:</p>
<p>Ѿ хꙋдо́жества волше́бнагѡ ѡ҆брати́всѧ, бг҃омꙋ́дре, къ позна́нїю бж҃е́ственномꙋ: показа́лсѧ є҆сѝ мі́рꙋ вра́чь мꙋдрѣ́йшїй, и҆сцѣлє́нїѧ да́рꙋѧ чествꙋ́ющымъ тѧ̀, кѷпрїа́не со і҆ꙋсті́ною: съ не́юже моли́сѧ чл҃вѣколю́бцꙋ влⷣцѣ, сп҃стѝ дꙋ́шы на́шѧ.</p>
<anchor type="folio" number="94" label="ч҃д"/>
<p>И҆ і҆́косъ, и҆ про́логъ. По ѳ҃-й пѣ́сни свѣти́ленъ ѻ҆ктѡ́иха: Сла́ва, ст҃а́гѡ: И҆ ны́нѣ, бг҃оро́диченъ. На стїхо́внѣ ѻ҆ктѡ́иха. Сла́ва, гла́съ и҃: И҆́же ѕло́бы: И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. На лїтꙋргі́и, бл҃жє́нна ѻ҆ктѡ́иха, на д҃: и҆ ст҃ы́хъ пѣ́снь г҃-ѧ, на д҃: Прокі́менъ, гла́съ з҃: Чⷭ҇тна̀ пред̾ гдⷭ҇емъ: Сті́хъ: Что̀ возда́мъ: А҆по́столъ къ тїмоѳе́ю, зача́ло с҃п: Бл҃годарю̀ ᲂу҆крѣплѧ́ющаго мѧ̀ хрⷭ҇та̀: А҆ллилꙋ́їа, гла́съ в҃: Сщ҃е́нницы твоѝ ѡ҆блекꙋ́тсѧ: Є҆ѵⷢ҇лїе і҆ѡа́нна, зача́ло л҃ѕ: А҆́зъ є҆́смь две́рь: Прича́стенъ, Въ па́мѧть вѣ́чнꙋю:</p>
<p>[зрѝ]<footnote lang="cu">комм.</footnote> Слꙋ́жба ст҃а́гѡ а҆ндре́а ю҆ро́дивагѡ пое́тсѧ на повече́рїи.</p>
<p>Тропа́рь а҆ндре́ю, гла́съ а҃:</p>
<p>Гла́съ а҆пⷭ҇ла твоегѡ̀ па́ѵла ᲂу҆слы́шавъ глаго́лющъ: мы̀ ю҆ро́ди хрⷭ҇та̀ ра́ди. ра́бъ тво́й а҆ндре́й ю҆ро́дъ бы́сть на землѝ, тебѐ ра́ди, хрⷭ҇тѐ бж҃е: тѣ́мже ны́нѣ па́мѧть є҆гѡ̀ почита́юще, тебѣ̀ мо́лимсѧ, гдⷭ҇и, сп҃сѝ дꙋ́шы на́шѧ.</p>
<p>Конда́къ, гла́съ д҃. Подо́бенъ: Вознесы́йсѧ:</p>
<p>Во ю҆ро́дство претвори́всѧ во́лею, мі́ра сегѡ̀ красоты̑ ѿню́дъ возненави́дѣлъ є҆сѝ, плотска̑ѧ мꙋдрова̑нїѧ ᲂу҆вѧди́лъ є҆сѝ, посто́мъ и҆ жа́ждею, и҆ зно́емъ и҆ стꙋ́денїю мра́за, ѿ дождѧ̀ и҆ снѣ́га, и҆ ѿ про́чїѧ воздꙋ́шныѧ тѧготы̀ никогда́же ᲂу҆клони́всѧ, ѡ҆чи́стилъ є҆сѝ себѐ ꙗ҆́кѡ зла́то въ горни́лѣ, а҆ндре́е бл҃же́нне.</p>
<p>г҃. 🕃 Ст҃а́гѡ сщ҃енномч҃нка <wide>дїонѵ́сїа</wide> а҆реопагі́та.</p>
<p>На Гдⷭ҇и воззва́хъ, стїхи̑ры на ѕ҃: гла́съ а҃. Подо́бенъ: Нбⷭ҇ныхъ чинѡ́въ: Сла́ва, гла́съ в҃: Прїиди́те согла́снѡ: На стїхо́внѣ ѻ҆ктѡ́иха. Сла́ва, гла́съ д҃: Нбⷭ҇нагѡ зна́нїѧ. <anchor type="folio" number="94v" label="ч҃д ѡ҆б."/></p>
<p>Тропа́рь, гла́съ д҃:</p>
<p>Бл҃гости наꙋчи́всѧ, и҆ трезвѧ́сѧ во всѣ́хъ, бл҃го́ю со́вѣстїю сщ҃еннолѣ́пнѡ ѡ҆бо́лксѧ, поче́рплъ є҆сѝ ѿ сосꙋ́да и҆збра́ннагѡ неизречє́ннаѧ, и҆ вѣ́рꙋ соблю́дъ, ра́вное тече́нїе соверши́лъ є҆сѝ, сщ҃енномꙋ́чениче дїонѵ́сїе. молѝ хрⷭ҇та̀ бг҃а, сп҃сти́сѧ дꙋша́мъ на́шымъ.</p>
<p>На ᲂу҆́трени, на Бг҃ъ гдⷭ҇ь, тропа́рь ст҃а́гѡ, два́жды, и҆ ѻ҆бы̑чныѧ каѳі̑смы: и҆ чтє́нїѧ. Ѻ҆́ба канѡ́на ѻ҆ктѡ́иха. И҆ ст҃а́гѡ на ѕ҃, гла́съ и҃. По г҃-й пѣ́сни сѣда́ленъ, два́жды. По ѕ҃-й пѣ́сни,</p>
<p>Конда́къ, гла́съ и҃. Подо́бенъ: Взбра́нной:</p>
<p>Нбⷭ҇наѧ врата̀ проше́дъ дх҃омъ, ꙗ҆́кѡ ᲂу҆чени́къ, до тре́тїѧгѡ нб҃сѐ дости́гшагѡ а҆пⷭ҇ла, дїонѵ́сїе, неизрече́нныхъ ѡ҆богати́лсѧ є҆сѝ всѧ́кимъ ра́зꙋмомъ, и҆ ѡ҆зари́лъ є҆сѝ во тьмѣ̀ невѣ́дѣнїѧ сѣдѧ́щыѧ. тѣ́мже зове́мъ: ра́дꙋйсѧ, ѻ҆́тче всемі́рный.</p>
<p>И҆ і҆́косъ, и҆ про́логъ. По ѳ҃-й пѣ́сни, свѣти́ленъ ѻ҆ктѡ́иха: Сла́ва, ст҃а́гѡ, и҆ ны́нѣ, бг҃оро́диченъ. На стїхо́внѣ ѻ҆ктѡ́иха, Сла́ва, ст҃а́гѡ, гла́съ и҃: Во ст҃и́телехъ, и҆ мч҃нцѣхъ: На лїтꙋргі́и, бл҃жє́нна ѻ҆ктѡ́иха, на д҃: И҆ ст҃а́гѡ пѣ́снь г҃-ѧ на д҃. Прокі́менъ, гла́съ и҃: Восхва́лѧтсѧ прпⷣбнїи во сла́вѣ: Сті́хъ: Воспо́йте гдⷭ҇еви пѣ́снь но́вꙋ: А҆по́столъ дѣѧ́нїй, зача́ло м҃ ѿ полꙋ̀: Пое́мше па́ѵла ведо́ша на а҆реопа́гъ: А҆ллилꙋ́їа, гла́съ в҃: Сщ҃е́нницы твоѝ ѡ҆блекꙋ́тсѧ: Є҆ѵⷢ҇лїе матѳе́а, зача́ло н҃є ѿ полꙋ̀: Подо́бно є҆́сть црⷭ҇твїе нбⷭ҇ное человѣ́кꙋ кꙋпцꙋ̀: Прича́стенъ: Въ па́мѧть вѣ́чнꙋю:</p>
<p>д҃. Ст҃а́гѡ сщ҃енномч҃нка <wide>і҆ероѳе́а</wide>, є҆пⷭ҇кпа а҆ѳи́нскагѡ.</p>
<p>Стїхи̑ры ѻ҆ктѡ́иха, г҃: И҆ ст҃а́гѡ г҃, гла́съ д҃. Подо́бенъ: Да́лъ є҆сѝ зна́менїе: Сла́ва, гла́съ в҃. Самогла́сенъ. Предста́въ <anchor type="folio" number="95" label="ч҃є"/> ᲂу҆спе́нїю: На стїхо́внѣ ѻ҆ктѡ́иха. Тропа́рь вчера́шнїй. На ᲂу҆́трени, ѻ҆́ба канѡ́на ѻ҆ктѡ́иха: и҆ ст҃а́гѡ на д҃, гла́съ и҃. По г҃-й пѣ́сни,</p>
<p>Конда́къ, гла́съ и҃. Подо́бенъ: Взбра́нной:</p>
<p>Сщ҃еннонача́льника а҆ѳи́нскаго восхвалѧ́емъ тѧ̀, ꙗ҆́кѡ тайноꙋчи́вшесѧ тобо́ю стра̑ннымъ и҆ неизречє́ннымъ: ꙗ҆ви́лсѧ бо є҆сѝ бг҃опрїѧ́тный пѣсносло́вецъ. но молѝ, всебл҃же́нне і҆ероѳе́е: ѿ всѧ́кихъ на́мъ грѣхопаде́нїй и҆зба́витисѧ, да зове́мъ: ра́дꙋйсѧ ѻ҆́тче бг҃омꙋ́дре.</p>
<p>И҆ сѣда́ленъ ст҃а́гѡ. По ѕ҃-й пѣ́сни,</p>
<p>Конда́къ, гла́съ д҃. Подо́бенъ: Вознесы́йсѧ:</p>
<p>Ꙗ҆́коже сто́лпъ непоколеби́мь і҆ероѳе́е, преще́нїѧ врагѡ́въ не ᲂу҆страши́лсѧ є҆сѝ: но пре́лести разрꙋши́лъ є҆сѝ тверды́ню, ꙗ҆́кѡ ка́мень че́стенъ валѧ́ѧсѧ ѻ҆́тче. тѣ́мъ влⷣка тѧ̀ хра́брствовавша вѣнча́етъ живонача́льною и҆ бж҃е́ственною десни́цею, є҆го́же ѡ҆ всѣ́хъ на́съ ᲂу҆молѝ.</p>
<p>И҆ і҆́косъ. По ѳ҃-й пѣ́сни свѣти́ленъ ѻ҆ктѡ́иха: Сла́ва, ст҃а́гѡ. На стїхо́внѣ ѻ҆ктѡ́иха.</p>
<p><red>🕃</red> Въ то́йже де́нь ѡ҆брѣ́тенїе чⷭ҇тны́хъ моще́й, и҆̀же во ст҃ы́хъ ѻ҆тє́цъ на́шихъ, <wide>гꙋ́рїа</wide> пе́рвагѡ а҆рхїепⷭ҇кпа каза́нскагѡ и҆ <wide>варсоно́фїа</wide> є҆пⷭ҇кпа тверска́гѡ.</p>
<p><red><small>Соверша́етсѧ собо́ръ и҆́хъ во гра́дѣ каза́ни, и҆ во хра́мѣ и҆́хъ.</small></red></p>
<p>Тропа́рь, гла́съ г҃:</p>
<p>Пе́рвїи ᲂу҆чи́телїе пре́жде те́мномꙋ, ны́нѣ же свѣ́тломꙋ и҆ новопросвѣще́нномꙋ гра́дꙋ каза́ни, пе́рвїи возвѣсти́телїе пꙋтѝ сп҃си́тельнагѡ, и҆́стиннїи храни́телїе а҆пⷭ҇льскихъ преда́нїй, столпѝ непоколеби́мїи, бл҃гоче́стїѧ ᲂу҆чи́телїе, и҆ правосла́вїѧ наста̑вницы, гꙋ́рїе и҆ варсоно́фїе, влⷣкꙋ всѣ́хъ моли́те, ми́ръ вселе́ннѣй дарова́ти, и҆ дꙋша́мъ на́шымъ ве́лїю млⷭ҇ть.</p>
<anchor type="folio" number="95v" label="ч҃є ѡ҆б."/>
<p>Конда́къ варсоно́фїю, гла́съ ѕ҃:</p>
<p>Воздержа́нїемъ тѣ́ло дх҃ꙋ порабо́тивъ, дꙋ́шꙋ же равноа́гг҃льнꙋ сотвори́лъ є҆сѝ: сегѡ̀ ра́ди свѧти́тельства са́номъ поче́тсѧ: чи́стѣ чистѣ́йшемꙋ предстои́ши. молѝ хрⷭ҇та̀ бг҃а, ст҃и́телю, сп҃стѝ <wide>і҆мпера́тора</wide> на́шего вседержа́внаго, бл҃гоче́стїѧ содержи́телѧ, и҆ лю́ди твоѧ̑, ст҃е, да всѝ вопїе́мъ тѝ: ра́дꙋйсѧ, ѻ҆́тче прпⷣбне варсоно́фїе, гра́дꙋ на́шемꙋ каза́ни похвала̀ и҆ ᲂу҆твержде́нїе.</p>
<p>Конда́къ, гꙋ́рїю, гла́съ д҃:</p>
<p>Чꙋ́вствєнныѧ стра̑сти побѣди́въ, чистото́ю ꙗ҆́кѡ со́лнце возсїѧ́лъ є҆сѝ, чи́сто житїѐ до конца̀ сохрани́въ, и҆ ѿ невѣ́рїѧ вѣ́рꙋ мно́гихъ ко хрⷭ҇тꙋ̀ приве́лъ є҆сѝ, и҆ тогѡ̀ ра́ди ѿ бг҃а нетлѣ́нїемъ почте́нъ бы́лъ є҆сѝ, и҆ чꙋдесы̀ ᲂу҆дивлѧ́емь. мо́лимъ тѧ̀, ст҃и́телю гꙋ́рїе, мл҃твами твои́ми ѿ бѣ́дъ и҆зба́ви на́съ да зове́мъ тѝ: ра́дꙋйсѧ, ѻ҆́тче преди́вный, гра́дꙋ каза́ни похвала̀ и҆ ᲂу҆твержде́нїе.</p>
<p>є҃. Ст҃ы́ѧ мч҃нцы <wide>харїті́ны</wide>:</p>
<p>Стїхи̑ры ѻ҆ктѡ́иха, г҃: и҆ ст҃ы́ѧ, г҃, гла́съ д҃. Подо́бенъ: Ꙗ҆́кѡ до́блѧ: На стїхо́внѣ ѻ҆ктѡ́иха. Тропа́рь, гла́съ д҃: А҆́гница твоѧ̀, і҆и҃се: септе́мврїа въ ѕ҃і-й де́нь. На ᲂу҆́трени, ѻ҆́ба канѡ́на ѻ҆ктѡ́иха, и҆ ст҃ы́ѧ на д҃: гла́съ д҃. По г҃-й пѣ́сни, сѣда́ленъ. По ѕ҃- й пѣ́сни,</p>
<p>Конда́къ, гла́съ в҃. Подо́бенъ: Вы́шихъ и҆щѧ̀:</p>
<p>Крѣ́пкимъ ра́зꙋмомъ, харїті́но, дꙋ́шꙋ ᲂу҆тве́рждши вѣ́рою, бори́телѧ врага̀ ꙗ҆́вѣ посрами́ла є҆сѝ: ᲂу҆ хрⷭ҇та̀ предста̀, всебл҃же́ннаѧ, червлени́цꙋ ѿ крове́й твои́хъ носѧ́щи и҆ при́снѡ со а҆́гг҃лы ра́дꙋющисѧ: молѝ за ны̀ стрⷭ҇тоте́рпице.</p>
<p>На стїхо́внѣ ѻ҆ктѡ́иха.</p>
<anchor type="folio" number="96" label="ч҃ѕ"/>
<p><red>🕃</red> Въ то́йже де́нь ст҃ы́хъ ст҃и́телей, <wide>петра̀</wide>, <wide>а҆леѯі́а</wide>, <wide>і҆ѡ́ны</wide> и҆ <wide>фїлі́ппа</wide>, митрополі́тѡвъ моско́вскихъ, и҆ всеѧ̀ рѡссі́и чꙋдотво́рцєвъ.</p>
<p><red><small>Соверша́етсѧ собо́ръ и҆́хъ, и҆дѣ́же лежа́тъ мо́щи и҆́хъ, и҆ и҆дѣ́же хра́мъ и҆́хъ.</small></red></p>
<p>Тропа́рь, гла́съ д҃:</p>
<p>Первопресто́льницы рѡссі́йстїи, и҆́стиннїи храни́телїе а҆пⷭ҇льскихъ преда́нїй, столпѝ непоколеби́мїи, правосла́вїѧ наста̑вницы, пе́тре, и҆ а҆леѯі́е, і҆ѡ́но и҆ фїлі́ппе, влⷣкꙋ всѣ́хъ моли́те, ми́ръ вселе́ннѣй дарова́ти, и҆ дꙋша́мъ на́шымъ ве́лїю млⷭ҇ть.</p>
<p>Конда́къ, гла́съ г҃. Подо́бенъ: Дв҃а дне́сь:</p>
<p>Во ст҃и́телехъ бл҃гоче́стнѡ пожи́сте, и҆ лю́ди къ бг҃оразꙋ́мїю наста́висте, и҆ до́брѣ бг҃ꙋ ᲂу҆годи́сте: сегѡ̀ ра́ди ѿ негѡ̀ нетлѣ́нїемъ и҆ чꙋдесы̀ просла́вистесѧ, ꙗ҆́кѡ ᲂу҆ченицы̀ бж҃їѧ бл҃года́ти.</p>
<p>ѕ҃. <red>🕂</red> Ст҃а́гѡ и҆ сла́внагѡ а҆пⷭ҇ла <wide>ѳѡмы̀</wide>.</p>
<p>На вели́цѣй вече́рни, пое́мъ Бл҃же́нъ мꙋ́жъ: а҃-й а҆нтїфѡ́нъ: На Гдⷭ҇и воззва́хъ, стїхи̑ры а҆пⷭ҇ла, на и҃, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ ѕ҃: Ꙗ҆́кѡ слꙋга̀ сло́ва: И҆ ны́нѣ: Кто̀ тебѐ не ᲂу҆бл҃жи́тъ: Вхо́дъ. Прокі́менъ днѐ. и҆ чтє́нїѧ г҃. а҃-е, Собо́рнагѡ посла́нїѧ і҆ѡа́ннова: Є҆́же бѣ̀ и҆спе́рва: в҃-е, І҆а́кѡвлѧ: І҆а́кѡвъ бг҃ꙋ и҆ гдⷭ҇ꙋ і҆и҃сꙋ хрⷭ҇тꙋ̀ ра́бъ: г҃- е, І҆ꙋ́дина: І҆ꙋ́да і҆и҃сꙋ хрⷭ҇тꙋ̀ ра́бъ: На лїті́и стїхи́ра хра́ма и҆ а҆пⷭ҇ла, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ в҃: Ѡ҆ста́вивъ земна̑ѧ: И҆ ны́нѣ: Всѐ ᲂу҆пова́нїе моѐ: На стїхо́внѣ стїхи̑ры, гла́съ д҃. Подо́бенъ: Да́лъ є҆сѝ зна́менїе: съ припѣ́вы и҆́хъ. Сла́ва. гла́съ ѕ҃: Бж҃е́ствєнныѧ ви́дѧ: И҆ ны́нѣ, Бцⷣе, ты̀ є҆сѝ лоза̀: По трист҃о́мъ тропа́рь, гла́съ г҃: А҆пⷭ҇ле ст҃ы́й: септе́мврїа въ к҃-в де́нь.</p>
<anchor type="folio" number="96v" label="ч҃ѕ ѡ҆б."/>
<p>И҆лѝ се́й, гла́съ в҃:</p>
<p>Оу҆ч҃нкъ хрⷭ҇то́въ бы́въ, бж҃е́ственнагѡ собо́ра а҆пⷭ҇льскагѡ соприча́стникъ, невѣ́рствїемъ бо хрⷭ҇то́во воскрⷭ҇нїе и҆звѣсти́въ, и҆ тогѡ̀ пречⷭ҇тꙋю стрⷭ҇ть ѡ҆сѧза́нїемъ ᲂу҆вѣ́ривъ, ѳѡмо̀ всехва́льне, и҆ ны́нѣ на́мъ просѝ ми́ра и҆ ве́лїю млⷭ҇ть.</p>
<p>Сла́ва, и҆ ны́нѣ, бг҃оро́диченъ: и҆ ѿпꙋ́стъ. На ᲂу҆́трени, на Бг҃ъ гдⷭ҇ь: тропа́рь а҆пⷭ҇ла, два́жды. Сла́ва, и҆ ны́нѣ, бг҃оро́диченъ воскрⷭ҇нъ. По каѳі́смахъ сѣда́льны а҆пⷭ҇ла, съ бг҃оро́дичны и҆́хъ. И҆ чте́нїе. По полѷеле́и сѣда́ленъ гла́съ г҃. два́жды. Сла́ва, и҆ ны́нѣ, бг҃оро́диченъ. Степє́нна, а҃-й а҆нтїфѡ́нъ, д҃-гѡ гла́са. Прокі́менъ, гла́съ д҃: Во всю̀ зе́млю: Сті́хъ: Нб҃са̀ повѣ́даютъ: Всѧ́кое дыха́нїе: Є҆ѵⷢ҇лїе і҆ѡа́нна, зача́ло ѯ҃з: Ꙗ҆ви́сѧ і҆и҃съ ᲂу҆ч҃нкѡ́мъ свои̑мъ: По н҃-мъ ѱалмѣ̀ стїхи́ра, гла́съ д҃: Хрⷭ҇то́съ вели́кое сл҃нце: Канѡ́нъ бцⷣы, со і҆рмосо́мъ на ѕ҃: и҆ а҆пⷭ҇ла на и҃, гла́съ д҃. Катава́сїа: Ѿве́рзꙋ ᲂу҆ста̀ моѧ̑: По г҃-й пѣ́сни, сѣда́ленъ, гла́съ и҃, два́жды. Сла́ва, и҆ ны́нѣ, бг҃оро́диченъ. По ѕ҃-й пѣ́сни,</p>
<p>Конда́къ, гла́съ д҃. Подо́бенъ: Ꙗ҆ви́лсѧ є҆сѝ дне́сь:</p>
<p>Премꙋ́дрости бл҃года́ти и҆спо́лненъ хрⷭ҇то́въ а҆пⷭ҇лъ, и҆ слꙋжи́тель и҆́стинный, въ покаѧ́нїи вопїѧ́ше тебѣ̀: ты̀ мо́й є҆сѝ бг҃ъ же и҆ гдⷭ҇ь.</p>
<p>И҆ і҆́косъ. И҆ про́логъ. По ѳ҃-й пѣ́сни, свѣти́ленъ а҆пⷭ҇ла. Сла́ва, дрꙋгі́й. И҆ ны́нѣ, бг҃оро́диченъ. На хвали́техъ стїхи̑ры а҆пⷭ҇ла на д҃, самогла́сны, гла́съ а҃: хрⷭ҇тꙋ̀ послѣ́довалъ є҆сѝ: Сла́ва, гла́съ ѕ҃: На колесни́цѣ добродѣ́телей: И҆ ны́нѣ, бг҃оро́диченъ. Славосло́вїе вели́кое. По трист҃о́мъ, тропа́рь а҆пⷭ҇ла: Сла́ва, и҆ ны́нѣ, бг҃оро́диченъ воскрⷭ҇нъ. Є҆ктєнїѝ, и҆ ѿпꙋ́стъ, и҆ ча́съ а҃-й. На лїтꙋргі́и, бл҃жє́нна а҆пⷭ҇ла, ѿ канѡ́на пѣ́снь г҃, и҆ ѕ҃, на и҃. Прокі́менъ, <anchor type="folio" number="97" label="ч҃з"/> гла́съ и҃: Во всю̀ зе́млю: Сті́хъ: Нб҃са̀ повѣ́даютъ: А҆по́столъ къ корі́нѳѧнѡмъ, зача́ло рл҃а: Бг҃ъ ны̀ посла́нники: А҆ллилꙋ́їа, гла́съ а҃: И҆сповѣ́дѧтъ нб҃са̀. Є҆ѵⷢ҇лїе і҆ѡа́нна, зача́ло ѯ҃є: Сꙋ́щꙋ по́здѣ: Прича́стенъ: Во всю̀ зе́млю:</p>
<p>з҃. 🕃 Ст҃ы́хъ мꙋ́чєникъ, <wide>се́ргїа</wide> и҆ <wide>ва́кха</wide>.</p>
<p>На Гдⷭ҇и воззва́хъ, стїхи̑ры на ѕ҃, гла́съ ѕ҃. Подо́бенъ: Всю̀ ѿложи́вше: Сла́ва, гла́съ д҃: Се́ргїй и҆ ва́кхъ: На стїхо́внѣ ѻ҆ктѡ́иха. Сла́ва, ст҃ы́хъ, гла́съ и҃: Оу҆крѣпи́сѧ хрⷭ҇то́выхъ мч҃нкъ: Тропа́рь, гла́съ д҃: Мч҃нцы твоѝ, гдⷭ҇и: септе́мврїа въ к҃-й де́нь.</p>
<p>И҆лѝ се́й, гла́съ є҃:</p>
<p>Оу҆добре́нїе хрⷭ҇то́выхъ стрⷭ҇тоте́рпєцъ, и҆ ѻ҆́чи хрⷭ҇то́вы це́ркве, ѻ҆́чи просвѣти́те дꙋ́шъ на́шихъ, се́ргїе многострада́льне и҆ ва́кхе пресла́вне, моли́тесѧ ко гдⷭ҇ꙋ, ꙗ҆́кѡ да ᲂу҆бѣжи́мъ тьмы̀ грѣхо́вныѧ: и҆ свѣ́та ꙗ҆ви́мсѧ ѻ҆́бщницы невече́рнѧгѡ мл҃твами ва́шими ст҃і́и.</p>
<p>На ᲂу҆́трени, ѻ҆́ба канѡ́на ѻ҆ктѡ́иха: И҆ ст҃ы́хъ на ѕ҃, гла́съ а҃. По г҃-й пѣ́сни сѣда́ленъ, гла́съ и҃, два́жды. По ѕ҃-й пѣ́сни,</p>
<p>Конда́къ, гла́съ в҃. Подо́бенъ: Вы́шнихъ и҆щѧ̀:</p>
<p>Ра́зꙋмъ на врагѝ мꙋ́жески воѡрꙋжи́вше, всю̀ тѣ́хъ ле́сть разрꙋши́сте, и҆ побѣ́дꙋ свы́ше прїи́мше мч҃нцы всехва́льнїи, є҆диномы́сленнѡ вопїю́ще: добро̀ и҆ красно̀ є҆́же бы́ти съ бг҃омъ.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха. Сла́ва, ст҃ы́хъ: И҆ ны́нѣ, бг҃оро́диченъ. На хвали́техъ стїхи̑ры, на д҃, самогла́сны: Є҆ди́нъ, гла́съ а҃: И҆ два̀, гла́съ д҃: Сла́ва, гла́съ г҃: Ко́ль добро̀, и҆ ко́ль красно̀: На стїхо́внѣ ѻ҆ктѡ́иха. Сла́ва, ст҃ы́хъ, гла́съ в҃: Ви́дѧщи дре́вле: На лїтꙋргі́и, бл҃жє́нна ѻ҆ктѡ́иха: И҆ ст҃ы́хъ пѣ́снь <anchor type="folio" number="97v" label="ч҃з ѡ҆б."/> г҃-ѧ, на д҃. Прокі́менъ, гла́съ д҃. Ст҃ы̑мъ, и҆̀же сꙋ́ть на землѝ є҆гѡ̀: Сті́хъ: Предзрѣ́хъ гдⷭ҇а предо мно́ю вы́нꙋ: А҆по́столъ ко є҆вре́ємъ, зача́ло т҃а: И҆̀же вѣ́рою побѣди́ша ца̑рствїѧ: А҆ллилꙋ́їа, гла́съ в҃: Сѐ что̀ добро̀: Є҆ѵⷢ҇лїе лꙋкѝ, зача́ло р҃ѕ: Возложа́тъ на вы̀ рꙋкѝ своѧ̑: Прича́стенъ, Ра́дꙋйтесѧ:</p>
<p>и҃. Прпⷣбныѧ ма́тере на́шеѧ <wide>пелагі́и</wide>:</p>
<p>Стїхи̑ры ѻ҆ктѡ́иха, г҃: и҆ ст҃ы́ѧ, г҃, гла́съ и҃. Подо́бенъ: Ѽ пресла́внагѡ чꙋдесѐ! Сла́ва, гла́съ д҃: И҆дѣ́же ᲂу҆мно́жисѧ грѣ́хъ: Тропа́рь, гла́съ и҃: Въ тебѣ̀ ма́ти: септе́мврїа въ а҃і-й де́нь. На ᲂу҆́трени, ѻ҆́ба канѡ́на ѻ҆ктѡ́иха: И҆ прпⷣбныѧ на д҃, гла́съ д҃: По г҃-й пѣ́сни, сѣда́ленъ ст҃ы́ѧ. По ѕ҃-й пѣ́сни,</p>
<p>Конда́къ, гла́съ в҃. Подо́бенъ: Вы́шнихъ и҆щѧ̀:</p>
<p>Тѣ́ло твоѐ поста́ми и҆знꙋри́вши, бдѣ́нными мл҃твами творца̀ ᲂу҆моли́ла є҆сѝ ѡ҆ дѣѧ́нїихъ твои́хъ, ꙗ҆́кѡ да прїи́меши соверше́нное ѡ҆ставле́нїе: є҆́же и҆ ѡ҆брѣла̀ є҆сѝ ма́ти ꙗ҆́вѣ, пꙋ́ть покаѧ́нїѧ показа́вши.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха.</p>
<p>ѳ҃. <red>🕂</red> Ст҃а́гѡ а҆пⷭ҇ла <wide>і҆а́кѡва</wide> а҆лфе́ева: И҆ прпⷣбнагѡ ѻ҆тца̀ на́шегѡ <wide>а҆ндроні́ка</wide>, и҆ жены̀ є҆гѡ̀ а҆ѳана́сїи.</p>
<p>На вели́цѣй вече́рни, пое́мъ, Бл҃же́нъ мꙋ́жъ, а҃-й а҆нтїфѡ́нъ. На Гдⷭ҇и воззва́хъ, стїхи̑ры а҆пⷭ҇ла, на и҃: гла́съ д҃. Подо́бенъ: Да́лъ є҆сѝ зна́менїе: Сла́ва, гла́съ то́йже: Бж҃е́ственнагѡ дх҃а ꙗ҆́вѣ: И҆ ны́нѣ: И҆́же тебѐ ра́ди: Вхо́дъ. Прокі́менъ днѐ, и҆ чтє́нїѧ г҃: и҆ лїті́а: и҆щѝ сегѡ̀ мѣ́сѧца въ ѕ҃-й де́нь. На стїхо́внѣ стїхи̑ры, гла́съ. д҃. Подо́бенъ: Да́лъ є҆сѝ зна́менїе: съ припѣ́вы и҆́хъ. <anchor type="folio" number="98" label="ч҃и"/> Сла́ва, гла́съ є҃: Вѣ́рнѡ торжествꙋ́емъ: И҆ ны́нѣ: Хра́мъ и҆ две́рь є҆сѝ: По трист҃о́мъ, тропа́рь, гла́съ г҃: А҆пⷭ҇ле ст҃ы́й: септе́мврїа въ к҃в-й де́нь. Сла́ва, и҆ ны́нѣ, бг҃оро́диченъ. И҆ ѿпꙋ́стъ.</p>
<p><red><small>Прпⷣбнагѡ а҆ндроні́ка слꙋ́жба пое́тсѧ на повече́рїи.</small></red></p>
<p>На ᲂу҆́трени, на Бг҃ъ гдⷭ҇ь, тропа́рь а҆пⷭ҇ла, два́жды. Сла́ва, и҆ ны́нѣ, бг҃оро́диченъ: Тѧ̀ хода́тайствовавшꙋю: По каѳі́смахъ сѣда́ленъ а҆пⷭ҇ла съ бг҃оро́дичны и҆́хъ. И҆ чте́нїе. По полѷеле́и сѣда́ленъ, гла́съ и҃, два́жды. Сла́ва, и҆ ны́нѣ, бг҃оро́диченъ: Степє́нна, а҃-й а҆нтїфѡ́нъ, д҃-гѡ гла́са. Прокі́менъ, гла́съ д҃: Во всю̀ зе́млю: Сті́хъ: Нб҃са̀ повѣ́даютъ: Всѧ́кое дыха́нїе: Є҆ѵⷢ҇лїе і҆ѡа́нна, зача́ло ѯ҃з: Ꙗ҆ви́сѧ і҆и҃съ ᲂу҆ч҃нкѡ́мъ свои̑мъ: По н҃-мъ ѱалмѣ̀ стїхи́ра, гла́съ д҃. Подо́бенъ: Жєны̀ ᲂу҆слы́шите: Канѡ́нъ бцⷣы со і҆рмосо́мъ на ѕ҃: и҆ а҆пⷭ҇ла на и҃, гла́съ ѕ҃. Катава́сїа: Ѿве́рзꙋ ᲂу҆ста̀ моѧ̑: По г҃-й пѣ́сни, сѣда́ленъ, гла́съ и҃, два́жды. Сла́ва, и҆ ны́нѣ, бг҃оро́диченъ. По ѕ҃-й пѣ́сни,</p>
<p>Конда́къ, гла́съ в҃. Подо́бенъ: Твє́рдыѧ:</p>
<p>Тве́рдѡ мꙋ́дрости догма́ты въ дꙋ́шы бл҃гочести́выхъ вложи́вшаго, похвала́ми да ᲂу҆бл҃жи́мъ, ꙗ҆́кѡ бг҃овѣща́телѧ всѝ і҆а́кѡва: престо́лꙋ бо сла́вы влⷣчню предстоѧ̀, и҆ со всѣ́ми а҆́гг҃лы ра́дꙋетсѧ, молѧ̀ непреста́ннѡ ѡ҆ всѣ́хъ на́съ.</p>
<p>И҆ і҆́косъ, и҆ про́логъ. По ѳ҃-й пѣ́сни, свѣти́ленъ а҆пⷭ҇ла, два́жды. Сла́ва, и҆ ны́нѣ, бг҃оро́диченъ. На хвали́техъ стїхи̑ры а҆пⷭ҇ла на д҃, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ в҃: Ѡ҆ста́вивъ земна̑ѧ: И҆ ны́нѣ, бг҃оро́диченъ: Всѐ ᲂу҆пова́нїе моѐ: Славосло́вїе вели́кое. По трист҃о́мъ, тропа́рь а҆пⷭ҇ла: Сла́ва, и҆ ны́нѣ, бг҃оро́диченъ воскрⷭ҇нъ. Є҆ктєнїѝ, и҆ ѿпꙋ́стъ, и҆ ча́съ а҃-й. На лїтꙋргі́и, бл҃жє́нна а҆пⷭ҇ла, ѿ канѡ́на пѣ́снь г҃-ѧ и҆ ѕ҃-ѧ на и҃. Прокі́менъ <anchor type="folio" number="98v" label="ч҃и ѡ҆б."/> гла́съ и҃: Во всю̀ зе́млю: Сті́хъ: Нб҃са̀ повѣ́даютъ: А҆по́столъ къ корі́нѳѧнѡмъ, зача́ло рл҃а: Бг҃ъ ны̀ посла́нники: А҆ллилꙋ́їа, гла́съ в҃: И҆сповѣ́дѧтъ нб҃са̀: Є҆ѵⷢ҇лїе лꙋкѝ зача́ло н҃а: Слꙋ́шаѧй ва́съ, менѐ слꙋ́шаетъ: Прича́стенъ: Во всю̀ зе́млю.</p>
<p>і҃. Ст҃ы́хъ мꙋ́чєникъ <wide>є҆ѵла́мпїа</wide> и҆ <wide>є҆ѵлампі́и</wide>.</p>
<p>Стїхи̑ры ѻ҆ктѡ́иха, трѝ: И҆ ст҃ы́хъ, г҃, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ то́йже. Братолю́бїю є҆диноиме́нїе: На стїхо́внѣ ѻ҆ктѡ́иха. Сла́ва, ст҃ы́хъ, гла́съ д҃: Трⷪ҇чнымъ свѣ́томъ: Тропа́рь, гла́съ д҃: Мч҃нцы твоѝ, гдⷭ҇и: септе́мврїа въ к҃-й де́нь. На ᲂу҆́трени, ѻ҆́ба канѡ́на ѻ҆ктѡ́иха: И҆ ст҃ы́хъ на д҃: По г҃-й пѣ́сни сѣда́ленъ, гла́съ и҃. По ѕ҃-й пѣ́сни,</p>
<p>Конда́къ, гла́съ г҃. Подо́бенъ: Дв҃а дне́сь:</p>
<p>Дѡ́блїѧ мч҃нки и҆ бра́тїю по пло́ти, мꙋ́драго є҆ѵла́мпїа и҆ є҆ѵлампі́ю почти́мъ: ті́и бо пребеззако́нныхъ кознодѣ̑йства посрами́ша си́лою распе́ншагѡсѧ. сегѡ̀ ра́ди ꙗ҆ви́шасѧ мч҃нкѡвъ сла́ва, кꙋ́пнѡ и҆ похвала̀.</p>
<p>И҆ і҆́косъ. По ѳ҃-й пѣ́сни свѣти́ленъ ѻ҆ктѡ́иха: Сла́ва, ст҃ы́хъ.</p>
<p>а҃і. Ст҃а́гѡ а҆пⷭ҇ла <wide>фїлі́ппа</wide>, є҆ди́нагѡ ѿ седмѝ дїа́кѡнъ: И҆ прпⷣбнагѡ ѻ҆тца̀ на́шегѡ <wide>ѳеофа́на</wide> и҆сповѣ́дника, и҆ творца̀ канѡ́нѡвъ, є҆пⷭ҇кпа нїкі́йскагѡ.</p>
<p>Стїхи̑ры а҆пⷭ҇ла, г҃, гла́съ д҃. Подо́бенъ: Зва́нный свы́ше: И҆ прпⷣбнагѡ г҃, гла́съ ѕ҃. Подо́бенъ: Всю̀ ѿложи́вше: На стїхо́внѣ ѻ҆ктѡ́иха. Тропа́рь а҆пⷭ҇ла, гла́съ г҃: А҆пⷭ҇ле ст҃ы́й: септе́мврїа въ к҃в-й де́нь.</p>
<anchor type="folio" number="99" label="ч҃ѳ"/>
<p>Сла́ва, тропа́рь прпⷣбнагѡ, гла́съ и҃:</p>
<p>Правосла́вїѧ наста́вниче, бл҃гоче́стїѧ ᲂу҆чи́телю и҆ чистоты̀, вселе́нныѧ свѣти́льниче, а҆рхїере́євъ бг҃одꙋхнове́нное ᲂу҆добре́нїе. ѳеофа́не премꙋ́дре, ᲂу҆че́ньми твои́ми всѧ̑ просвѣти́лъ є҆сѝ, цѣвни́це дх҃о́внаѧ, молѝ хрⷭ҇та̀ бг҃а, сп҃сти́сѧ дꙋша́мъ на́шымъ.</p>
<p>На ᲂу҆́трени, на Бг҃ъ гдⷭ҇ь, тропа́рь а҆пⷭ҇ла, два́жды. Сла́ва, прпⷣбнагѡ: И҆ ны́нѣ, бг҃оро́диченъ. И҆ ѻ҆бы̑чныѧ каѳі̑смы: И҆ сѣда́льны ѻ҆ктѡ́иха: И҆ чтє́нїѧ. Канѡ́нъ ѻ҆ктѡ́иха є҆ди́нъ, со і҆рмосо́мъ на ѕ҃: И҆ ст҃ы́хъ два̀, на и҃. А҆пⷭ҇ла, гла́съ ѕ҃: и҆ прпⷣбнагѡ, гла́съ то́йже. По г҃-й пѣ́сни,</p>
<p>Конда́къ ѳеофа́на, гла́съ в҃. Подо́бенъ: Вы́шнихъ и҆щѧ̀:</p>
<p>Возгремѣ́въ хрⷭ҇то́во бж҃е́ственное воплоще́нїе, безплѡ́тныѧ врагѝ до конца̀ ѡ҆бличи́лъ є҆сѝ, чꙋ́дне ѳеофа́не: сегѡ̀ ра́ди всѝ вѣ́рнѡ, и҆ бл҃гоче́стнѡ вопїе́мъ тѝ: молѝ непреста́ннѡ ѡ҆ всѣ́хъ на́съ.</p>
<p>И҆ сѣда́ленъ а҆пⷭ҇ла, гла́съ и҃: Сла́ва, ѳеофа́на, гла́съ д҃. По ѕ҃-й пѣ́сни,</p>
<p>Конда́къ, гла́съ д҃. Подо́бенъ: Вознесы́йсѧ:</p>
<p>Ꙗ҆зы́кѡвъ лове́цъ пречꙋ́дный, и҆ ᲂу҆ч҃нкѡ́въ хрⷭ҇то́выхъ собесѣ́дникъ, а҆пⷭ҇лѡвъ пред̾избра́нный фїлі́ппъ, дне́сь мі́рꙋ и҆сцѣле́нїй подае́тъ бога́тство, покрыва́етъ ѿ ѡ҆бстоѧ́нїй того̀ хва́лѧщыѧ. тѣ́мъ согла́снѡ зове́мъ є҆мꙋ̀: сп҃са́й всѧ̑ мл҃твами твои́ми, а҆пⷭ҇ле.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха: И҆ а҆пⷭ҇ла: Сла́ва, прпⷣбнагѡ: И҆ ны́нѣ, бг҃оро́диченъ: На стїхо́внѣ ѻ҆ктѡ́иха: На лїтꙋргі́и, прокі́менъ: Во всю̀ зе́млю: Сті́хъ: Нб҃са̀ повѣ́даютъ сла́вꙋ бж҃їю: А҆по́столъ дѣѧ́нїй, зача́ло к҃: Во дни̑ ѻ҆́ны, речѐ а҆́гг҃лъ гдⷭ҇нь къ фїлі́ппꙋ: А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. <anchor type="folio" number="99v" label="ч҃ѳ ѡ҆б."/> Є҆ѵⷢ҇лїе лꙋкѝ, зача́ло н҃: Ꙗ҆вѝ гдⷭ҇ь и҆ и҆нѣ́хъ се́дмьдесѧтъ: Прича́стенъ: Во всю̀ зе́млю:</p>
<p>[зрѝ]<footnote lang="cu">комм.</footnote> Подоба́етъ вѣ́дати: ꙗ҆́кѡ по а҃і днѝ сегѡ̀ мѣ́сѧца, въ прїидꙋ́щꙋю недѣ́лю па́мѧть соверша́емъ ст҃ы́хъ ѻ҆тє́цъ, и҆̀же на седьмо́мъ вселе́нскомъ собо́рѣ въ нїке́и собра́вшихсѧ: второ́е ст҃ы́хъ ѻ҆тє́цъ тѯ҃є, на и҆зверже́нїе и҆ потребле́нїе безбо́жныхъ ᲂу҆че́нїй хрⷭ҇тоненави́стныхъ и҆ хрїстїаноѡглаго́льникѡвъ і҆кѡнобо́рцєвъ, копрѡнѵ́ма и҆ съ ни́мъ мꙋ́дрствꙋющихъ ѻ҆каѧ́нныхъ є҆пі́скопѡвъ, и҆ несвѧще́нныхъ а҆рхїере́євъ, и҆ тѣ́хъ безбо́жнагѡ и҆ скве́рнагѡ собо́рища. И҆ а҆́ще слꙋчи́тсѧ а҃і де́нь настоѧ́щїй въ недѣ́лю, пое́тсѧ въ то́йже де́нь слꙋ́жба ст҃ы́хъ ѻ҆тє́цъ седьма́гѡ собо́ра. Рѧдова́гѡ же ст҃а́гѡ слꙋ́жба ѡ҆ставлѧ́етсѧ, и҆ пое́тсѧ, є҆гда̀ разсꙋ́дитъ є҆кклисїа́рхъ.</p>
<p>Въ сꙋббѡ́тꙋ, на ма́лѣй вече́рни, стїхи̑ры воскрⷭ҇ны и҆ бцⷣы, по ѻ҆бы́чаю. На вели́цѣй вече́рни, на Гдⷭ҇и воззва́хъ, стїхи̑ры воскрⷭ҇ны г҃, и҆ а҆нато́лїевъ є҆ди́нъ: И҆ ст҃ы́хъ ѻ҆тцє́въ на ѕ҃, гла́съ ѕ҃. Подо́бенъ, Ѿча́ѧннаѧ: Честны̑ѧ собо́ры: Сла́ва, гла́съ то́йже: Та́инствєнныѧ дне́сь: И҆ ны́нѣ, бг҃оро́диченъ гла́са. Вхо́дъ. Прокі́менъ днѐ: И҆ чтє́нїѧ г҃, ѻ҆тцє́въ: а҃-е, Бытїѧ̀: Слы́шавъ а҆вра́мъ: в҃-е, Втора́гѡ зако́на: Во дне́хъ ѻ҆́нѣхъ, речѐ мѡѷсе́й къ сынѡ́мъ і҆и҃лєвымъ: ви́дите, сѐ преда́хъ пред̾ ва́ми: г҃-е, Втора́гѡ зако́на: Во дне́хъ ѻ҆́нѣхъ речѐ мѡѷсе́й къ сынѡ́мъ і҆и҃лєвымъ: сѐ гдⷭ҇а бг҃а твоегѡ̀ не́бо: На лїті́и стїхи́ра хра́ма. Сла́ва, ѻ҆тцє́въ, гла́съ г҃: А҆пⷭ҇льскихъ преда́нїй: И҆ ны́нѣ, бг҃оро́диченъ: Без̾ сѣ́мене ѡ҆ бж҃е́ственнагѡ дх҃а: На стїхо́внѣ стїхи̑ры воскрⷭ҇ны гла́са. Сла́ва, ѻ҆тцє́въ, гла́съ д҃: Моле́бнꙋю па́мѧть: И҆ ны́нѣ: При́зри на молє́нїѧ: На бл҃гослове́нїи хлѣ́бѡвъ тропа́рь: Бцⷣе дв҃о: два́жды.</p>
<anchor type="folio" number="100" label="р҃"/>
<p>И҆ ѻ҆тцє́въ, гла́съ и҃:</p>
<p>Препросла́вленъ є҆сѝ хрⷭ҇тѐ бж҃е на́шъ, свѣти̑ла на землѝ ѻ҆тцы̀ на́ши ѡ҆снова́вый, и҆ тѣ́ми ко и҆́стиннѣй вѣ́рѣ всѧ̑ ны̀ наста́вивый: многобл҃гоꙋтро́бне, сла́ва тебѣ̀. є҆ди́ножды.</p>
<p>И҆ чте́нїе въ посла́нїихъ а҆пⷭ҇льскихъ: На ᲂу҆́трени, на Бг҃ъ гдⷭ҇ь, тропа́рь воскрⷭ҇нъ, два́жды. Сла́ва, ѻ҆тцє́въ: И҆ ны́нѣ, бг҃оро́диченъ тогѡ́же гла́са. По ѻ҆бо́ихъ каѳі́смахъ сѣда́льны воскрⷭ҇ны, съ бг҃оро́дичны и҆́хъ: И҆ чтє́нїѧ въ є҆ѵⷢ҇лїи толково́мъ воскрⷭ҇номъ, рѧ́дъ недѣ́ли. Полѷеле́й, и҆ тропарѝ: А҆́гг҃льскїй собо́ръ: И҆ ѵ҆пакоѝ гла́са: И҆ чте́нїе: И҆ степє́нна. Прокі́менъ гла́са, и҆ Всѧ́кое дыха́нїе: И҆ є҆ѵⷢ҇лїе воскрⷭ҇но. Воскрⷭ҇нїе хрⷭ҇то́во: и҆ ѱало́мъ н҃. Стїхи́ра воскрⷭ҇на. Канѡ́нъ воскрⷭ҇нъ со і҆рмосо́мъ на д҃: крⷭ҇товоскрⷭ҇нъ на в҃: и҆ бцⷣы на в҃: и҆ ѻ҆тцє́въ на ѕ҃. Катава́сїа: Ѿве́рзꙋ ᲂу҆ста̀ моѧ̑: По г҃-й пѣ́сни конда́къ и҆ і҆́косъ воскрⷭ҇нъ: И҆ сѣда́ленъ ѻ҆тцє́въ, гла́съ д҃, два́жды: Сла́ва, и҆ ны́нѣ, бг҃оро́диченъ. И҆ чте́нїе. По ѕ҃-й пѣ́сни,</p>
<p>Конда́къ ѻ҆тцє́въ, гла́съ ѕ҃. Подо́бенъ: рꙋкопи́саннагѡ:</p>
<p>И҆́же и҆з̾ ѻ҆ц҃а̀ возсїѧ́въ сн҃ъ неизрече́ннѡ, и҆з̾ жены̀ роди́сѧ сꙋгꙋ́бъ є҆стество́мъ: є҆го́же ви́дѧще, не ѿмета́емсѧ зра́ка и҆з̾ѡбраже́нїѧ, но сїѐ бл҃гоче́стнѡ начерта́юще почита́емъ вѣ́рнѡ. и҆ сегѡ̀ ра́ди и҆́стиннꙋю вѣ́рꙋ цр҃ковь держа́щи, лобыза́етъ і҆кѡ́нꙋ вочл҃вѣ́ченїѧ хрⷭ҇то́ва.</p>
<p>И҆ і҆́косъ, и҆ про́логъ. По ѳ҃-й пѣ́сни, свѣти́ленъ воскрⷭ҇нъ. Сла́ва, ѻ҆тцє́въ: И҆ ны́нѣ, бг҃оро́диченъ. На хвали́техъ стїхи̑ры воскрⷭ҇ны, на д҃: и҆ ѻ҆тцє́въ г҃, на д҃, повторѧ́юще а҃-ю: гла́съ ѕ҃. Подо́бенъ, Всю̀ ѿложи́вше: Всѐ собра́вше: Припѣ́вы же глаго́лемъ сїѧ̑: а҃-й, Бл҃гослове́нъ є҆сѝ гдⷭ҇и, бж҃е ѻ҆тє́цъ на́шихъ: в҃-й, Собери́те є҆мꙋ̀ прпⷣбныѧ є҆гѡ̀: Сла́ва, ѻ҆тцє́въ, гла́съ и҃: Ст҃ы́хъ <anchor type="folio" number="100v" label="р҃ ѡ҆б."/> ѻ҆тцє́въ: ли́къ: И҆ ны́нѣ, Пребл҃гослове́нна є҆сѝ: Славосло́вїе вели́кое. По трист҃о́мъ тропа́рь воскрⷭ҇нъ то́чїю. И҆ є҆ктєнїѝ: И҆ ѡ҆глаше́нїе: И҆ ѿпꙋ́стъ. И҆ ѻ҆бы́чное и҆схожде́нїе въ притво́ръ. Сла́ва, и҆ ны́нѣ: Стїхи́ра є҆ѵⷢ҇льскаѧ: И҆ ча́съ а҃: И҆ коне́чный ѿпꙋ́стъ. На часѣ́хъ, тропа́рь воскрⷭ҇нъ. Сла́ва, ѻ҆тцє́въ: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ конда́къ воскрⷭ҇нъ, и҆ ѻ҆тцє́въ, глаго́лемъ премѣнѧ́юще. На лїтꙋргі́и, бл҃жє́нна гла́са, на ѕ҃: и҆ ѻ҆тцє́въ пѣ́снь г҃, на д҃. По вхо́дѣ, тропа́рь воскрⷭ҇нъ, и҆ ѻ҆тцє́въ. Та́же конда́къ воскрⷭ҇нъ. Сла́ва, ѻ҆тцє́въ: А҆́ще хра́мъ бцⷣы, И҆ ны́нѣ, конда́къ хра́ма. А҆́ще ли хра́мъ ст҃а́гѡ, и҆лѝ ст҃ы́ѧ, И҆ ны́нѣ, Предста́тельство хрⷭ҇тїа́нъ: Прокі́менъ гла́са: И҆ ѻ҆тцє́въ пѣ́снь, гла́съ д҃: Бл҃гослове́нъ є҆сѝ Гдⷭ҇и, бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки. Сті́хъ: Ꙗ҆́кѡ првⷣнъ є҆сѝ ѡ҆ всѣ́хъ: А҆по́столъ днѐ и҆ ѻ҆тцє́въ, ко є҆вре́ємъ, зача́ло тл҃д: Помина́йте наста́вники ва́шѧ: А҆ллилꙋ́їа гла́са, и҆ ѻ҆тцє́въ. Сті́хъ: а҃-й: Бг҃ъ богѡ́въ гдⷭ҇ь глаго́ла: Сті́хъ в҃-й: Собери́те є҆мꙋ̀ прпⷣбныѧ є҆гѡ̀: Є҆ѵⷢ҇лїе днѐ и҆ ѻ҆тцє́въ, і҆ѡа́нна, зача́ло н҃ѕ: Во вре́мѧ ѻ҆́но, возведѐ і҆и҃съ ѻ҆́чи своѝ на не́бо: Прича́стенъ, Хвали́те гдⷭ҇а съ нб҃съ: Дрꙋгі́й, Ра́дꙋйтесѧ:</p>
<p>в҃і. Ст҃ы́хъ мꙋ́чєникъ, <wide>про́ва</wide>, <wide>тара́ха</wide> и҆ <wide>а҆ндроні́ка</wide>: И҆ прпⷣбнагѡ ѻ҆тца̀ на́шегѡ <wide>космы̀</wide> ст҃огра́дца, є҆пⷭ҇кпа маїꙋ́мскагѡ, и҆ творца̀ канѡ́нѡвъ.</p>
<p>Стїхи̑ры мч҃нкѡвъ г҃, гла́съ д҃, подо́бенъ: Да́лъ є҆сѝ зна́менїе: И҆ прпⷣбнагѡ г҃, гла́съ то́йже, подо́бенъ: Ꙗ҆́кѡ до́блѧ: Сла́ва, мч҃нкѡвъ, гла́съ то́йже: Во́инствовавше хрⷭ҇тꙋ̀: На стїхо́внѣ ѻ҆ктѡ́иха. Сла́ва, мч҃нкѡвъ, гла́съ а҃: Трира́сленное собра́нїе:</p>
<anchor type="folio" number="101" label="р҃а"/>
<p>Тропа́рь, гла́съ є҃:</p>
<p>Ст҃ы́хъ мч҃нкъ и҆справле́нїємъ нбⷭ҇ныѧ си̑лы преꙋдиви́шасѧ, ꙗ҆́кѡ въ тѣ́лѣ сме́ртнѣмъ, безтѣле́снаго врага̀ си́лою крⷭ҇та̀, подвиза́вшесѧ до́брѣ, побѣди́ша неви́димѡ: и҆ мо́лѧтсѧ гдⷭ҇ꙋ поми́ловатисѧ дꙋша́мъ на́шымъ.</p>
<p>Сла́ва, прпⷣбнагѡ, гла́съ и҃: Правосла́вїѧ наста́вниче: сегѡ̀ мѣ́сѧца въ а҃і-й де́нь. На ᲂу҆́трени, канѡ́нъ ѻ҆ктѡ́иха є҆ди́нъ: И҆ ст҃ы́хъ на д҃: И҆ прпⷣбнагѡ на д҃. По г҃-й пѣ́сни,</p>
<p>Конда́къ прпⷣбнагѡ, гла́съ и҃. Подо́бенъ: Взбра́нной:</p>
<p>Оу҆кра́шенъ добродѣ́тельми, космо̀ бг҃одꙋхнове́нне, цр҃кве хрⷭ҇то́вы ᲂу҆краше́нїе бы́лъ є҆сѝ: пѣ́сньми бо ᲂу҆краси́лъ є҆сѝ сїю̀, бл҃же́нне. но моли́сѧ ко гдⷭ҇ꙋ, и҆зба́витисѧ на́мъ ѿ всѧ́кихъ ко́зней ра́тника, тебѣ̀ зовꙋ́щымъ: ра́дꙋйсѧ, ѻ҆́тче требога́те.</p>
<p>И҆ сѣда́ленъ мч҃нкѡвъ, гла́съ и҃. Сла́ва прпⷣбнагѡ, гла́съ то́йже. По ѕ҃-й пѣ́сни,</p>
<p>Конда́къ, гла́съ в҃. Подо́бенъ: Вы́шнихъ и҆щѧ̀:</p>
<p>Трⷪ҇цы на́мъ сла́вꙋ ꙗ҆ви́ша, до́блїи хрⷭ҇тѡ́вы ѻ҆рꙋ́жницы и҆ мч҃нцы, съ тара́хомъ про́въ же и҆ а҆ндроні́къ: ѡ҆бличи́ша бо всѐ мꙋчи́телей безбо́жїе, вѣ́рою до́блественнѣ страда́льчествовавше.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха: Сла́ва, мч҃нкѡвъ. И҆ ны́нѣ, бг҃оро́диченъ. На стїхо́внѣ ѻ҆ктѡ́иха. На лїтꙋргі́и, прокі́менъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀: Сті́хъ: Предзрѣ́хъ гдⷭ҇а предо мно́ю вы́нꙋ: А҆по́столъ ко є҆фесе́ємъ, зача́ло сл҃г: Возмога́йте ѡ҆ гдⷭ҇ѣ: А҆ллилꙋ́їа, гла́съ д҃: Воззва́ша првⷣнїи: Є҆ѵⷢ҇лїе лꙋкѝ, зача́ло р҃ѕ: Возложа́тъ на вы̀ рꙋкѝ своѧ̑: Прича́стенъ: Ра́дꙋйтесѧ пра́веднїи:</p>
<p><red>🕂</red> Въ то́йже де́нь пра́зднованїе ст҃о́мꙋ <wide>і҆ѡа́ннꙋ</wide> крⷭ҇ти́телю гдⷭ҇ню, на па́мѧть пренесе́нїѧ и҆з̾ ма́льты во гра́дъ га́тчинꙋ крⷭ҇та̀, и҆з̾ ча́сти дре́ва животворѧ́<anchor type="folio" number="101v" label="р҃а ѡ҆б."/>щагѡ крⷭ҇та̀ гдⷭ҇нѧ: чꙋдотво́рнагѡ ѡ҆́браза бж҃їѧ мт҃ре, пи́саннагѡ ст҃ы́мъ є҆ѵⷢ҇лі́стомъ лꙋко́ю: и҆ десны́ѧ рꙋкѝ моще́й ст҃а́гѡ і҆ѡа́нна крⷭ҇ти́телѧ.</p>
<p>г҃і. Ст҃ы́хъ мꙋ́чєникъ, <wide>ка́рпа</wide> и҆ <wide>папѵ́лы</wide>.</p>
<p>Стїхи̑ры, гла́съ д҃, подо́бенъ: Ꙗ҆́кѡ до́блѧ: Сла́ва, гла́съ ѕ҃: Ꙗ҆́кѡ досто́инъ въ бг҃ови́дцѣхъ: На стїхо́внѣ ѻ҆ктѡ́иха. Тропа́рь гла́съ д҃: Мч҃нцы твоѝ, гдⷭ҇и: септе́мврїа въ к҃-й де́нь. На ᲂу҆́трени, на Бг҃ъ гдⷭ҇ь, тропа́рь ст҃ы́хъ, два́жды. И҆ ѻ҆бы̑чныѧ каѳі̑смы: И҆ сѣда́льны ѻ҆ктѡ́иха: И҆ чте́нїе. Ѻ҆́ба канѡ́на ѻ҆ктѡ́иха: И҆ мꙋ́ченикѡвъ на д҃, гла́съ а҃. По г҃-й пѣ́сни сѣда́ленъ, гла́съ а҃. По ѕ҃-й пѣ́сни,</p>
<p>Конда́къ, гла́съ д҃. Подо́бенъ: Вознесы́йсѧ:</p>
<p>Ꙗ҆́кѡ сокро́вище многоцѣ́нное влⷣка и҆ и҆сто́чникъ и҆сточа́ющъ то́ки и҆сцѣле́нїй, сꙋ́щымъ на землѝ подадѐ мо́щи ва́шѧ, недꙋ́ги ᲂу҆́бѡ ѿе́млющыѧ страсте́й разли̑чныѧ, бл҃года́ть же даю́щыѧ дꙋша́мъ непреста́ннѡ. тѣ́мже согла́снѡ любо́вїю ва́ше, мч҃нцы бж҃е́ственнїи, соверша́емъ торжество̀.</p>
<p>По ѳ҃-й пѣ́сни, свѣти́ленъ, и҆ на стїхо́внѣ ѻ҆ктѡ́иха.</p>
<p>д҃і. Ст҃ы́хъ мꙋ́чєникъ, <wide>наза́рїа</wide>, <wide>герва́сїа</wide>, <wide>прота́сїа</wide> и҆ <wide>келсі́а</wide>:</p>
<p>Стїхи̑ры, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ и҃: Жє́ртвы словє́сныѧ: На стїхо́внѣ, ѻ҆ктѡ́иха. Тропа́рь, гла́съ д҃: Мч҃нцы твоѝ, гдⷭ҇и: септе́мврїа въ к҃- й де́нь. На ᲂу҆́трени, ѻ҆́ба канѡ́на ѻ҆ктѡ́иха: И҆ мч҃нкѡвъ на д҃, гла́съ д҃. По г҃-й пѣ́сни сѣда́ленъ мч҃нкѡвъ, гла́съ и҃. По ѕ҃-й пѣ́сни,</p>
<anchor type="folio" number="102" label="р҃в"/>
<p>Конда́къ мч҃нкѡвъ, гла́съ в҃. Подо́бенъ: Вы́шнихъ и҆щѧ̀:</p>
<p>Свѣти́льницы свѣ́тлїи ꙗ҆́вльшесѧ бж҃е́ственнїи мч҃нцы, тва́рь свѣ́томъ чꙋде́съ ѡ҆зарѧ́ете, недꙋ́гѡвъ разрѣша́юще глꙋбо́кꙋю но́щь всегда̀, и҆ хрⷭ҇тꙋ̀ є҆ди́номꙋ бг҃ꙋ молѧ́щесѧ непреста́ннѡ ѡ҆ всѣ́хъ на́съ.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха: Сла́ва, мч҃нка. На стїхо́внѣ ѻ҆ктѡ́иха.</p>
<p>🕃 И҆ прпⷣбныѧ <wide>параске́ѵи</wide>.</p>
<p>Соверша́етсѧ собо́ръ є҆ѧ̀ въ се́рбѣхъ.</p>
<p>Тропа́рь, гла́съ д҃:</p>
<p>Пꙋсты́нное и҆ безмо́лвное житїѐ возлюби́вши, и҆ во слѣ́дъ хрⷭ҇та̀ жениха̀ твоегѡ̀ ᲂу҆се́рднѡ поте́кши, и҆ тогѡ̀ бл҃го́е и҆́го во ю҆́ности твое́й взе́мши, крⷭ҇тнымъ зна́менїемъ къ мы́слєннымъ врагѡ́мъ мꙋ́жески воѡрꙋжи́вшисѧ, по́стническими по́двиги, посто́мъ и҆ мл҃твами, и҆ сле́зными ка́плѧми ᲂу҆́глїе страсте́й ᲂу҆гаси́ла є҆сѝ, достосла́внаѧ параске́ѵо: и҆ ны́нѣ въ нбⷭ҇нѣмъ черто́зѣ съ мꙋ́дрыми дѣ́вами предстоѧ́щи хрⷭ҇тꙋ̀, молѝ ѡ҆ на́съ почита́ющихъ честнꙋ́ю па́мѧть твою̀.</p>
<p>Конда́къ, гла́съ ѕ҃:</p>
<p>Ст҃ꙋ́ю всѝ застꙋ́пницꙋ сꙋ́щымъ въ бѣда́хъ, бл҃гоче́стнѡ воспои́мъ параске́ѵꙋ всечестнꙋ́ю: та́ бо житїѐ ѡ҆ста́вльши тлѣ́нное, и҆ нетлѣ́емое прїѧ́тъ во вѣ́ки. сегѡ̀ ра́ди сла́вꙋ ѡ҆брѣ́те, чꙋде́съ бл҃года́ть, бж҃їимъ велѣ́нїемъ.</p>
<p>є҃і. Прпⷣбнагѡ ѻ҆тца̀ на́шегѡ <wide>є҆ѵѳѵ́мїа</wide> но́вагѡ: И҆ ст҃а́гѡ прпⷣбномч҃нка <wide>лꙋкїа́на</wide>, пресвѵ́тера вели́кїѧ а҆нтїохі́и.</p>
<p>Стїхи̑ры прпⷣбнагѡ, г҃, гла́съ д҃. Подо́бенъ: Ꙗ҆́кѡ до́блѧ: И҆ мч҃нка г҃, гла́съ то́йже. Подо́бенъ: Да́лъ є҆сѝ зна́менїе: Сла́ва, прпⷣбнагѡ, гла́съ ѕ҃: Прпⷣбне ѻ҆́тче, во всю̀ зе́млю: <anchor type="folio" number="102v" label="р҃в ѡ҆б."/> На стїхо́внѣ ѻ҆ктѡ́иха. Сла́ва, прпⷣбнагѡ, гла́съ є҃. Прпⷣбне ѻ҆́тче, не да́лъ є҆сѝ сна̀: Тропа́рь прпⷣбнагѡ, гла́съ и҃: Въ тебѣ̀, ѻ҆́тче: сегѡ̀ мѣ́сѧца въ а҃-й де́нь. Сла́ва, мч҃нка, гла́съ д҃. Мч҃нкъ тво́й, гдⷭ҇и: септе́мврїа во в҃-й де́нь. На ᲂу҆́трени, на Бг҃ъ гдⷭ҇ь, тропа́рь прпⷣбнагѡ, два́жды. Сла́ва, мч҃нка. И҆ ѻ҆бы̑чныѧ каѳі̑смы. И҆ сѣда́льны ѻ҆ктѡ́иха: И҆ чте́нїе. Канѡ́нъ ѻ҆ктѡ́иха є҆ди́нъ: и҆ ст҃ы́хъ два̀, на и҃. Прпⷣбнагѡ, гла́съ в҃. И҆ мч҃нка, гла́съ д҃. По г҃-й пѣ́сни,</p>
<p>Конда́къ мч҃нка, гла́съ в҃. Подо́бенъ: Въ мл҃твахъ:</p>
<p>Въ поще́нїи пе́рвѣе просїѧ́вшаго, и҆ во страда́нїи второ́е свѣтѧ́ща, всѝ ꙗ҆́кѡ свѣти́ло пресвѣ́тлѣйшее лꙋкїа́на пѣ́сньми сла́внѡ почти́мъ, молѧ́щаго непреста́ннѡ ѡ҆ всѣ́хъ на́съ.</p>
<p>И҆ сѣда́ленъ прпⷣбнагѡ, гла́съ и҃. Сла́ва, мч҃нка, гла́съ то́йже. По ѕ҃-й пѣ́сни,</p>
<p>Конда́къ прпⷣбнагѡ, гла́съ в҃. Подо́бенъ: Вы́шнихъ и҆щѧ̀:</p>
<p>Волне́нїй мнѡ́жества невла́жнѡ преходѧ̀, безпло́тныѧ врагѝ стрꙋѧ́ми сле́зъ твои́хъ крѣ́пкѡ погрꙋзи́лъ є҆сѝ, бг҃омꙋ́дре є҆ѵѳѵ́мїе прпⷣбне, и҆ чꙋде́съ да́ръ прїе́мъ, и҆сцѣлѧ́еши стра̑сти всѧ̑кїѧ: молѝ непреста́ннѡ ѡ҆ всѣ́хъ на́съ.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха: И҆ прпⷣбнагѡ. На стїхо́внѣ ѻ҆ктѡ́иха. Сла́ва, прпⷣбнагѡ, гла́съ в҃: Прпⷣбне ѻ҆́тче, и҆з̾ младе́нства:</p>
<p>ѕ҃і. Ст҃а́гѡ мч҃нка <wide>ло́ггїна</wide> со́тника, и҆́же при крⷭ҇тѣ̀ гдⷭ҇ни.</p>
<p>Стїхи̑ры ѻ҆ктѡ́иха г҃: И҆ ст҃а́гѡ г҃, гла́съ и҃. Подо́бенъ: Ѽ пресла́внагѡ чꙋдесѐ! Сла́ва, гла́съ ѕ҃: Во стрⷭ҇ти твое́й, хрⷭ҇тѐ: На стїхо́внѣ ѻ҆ктѡ́иха. Сла́ва, гла́съ ѕ҃: При крⷭ҇тѣ̀ предстоѧ̀: Тропа́рь, гла́съ д҃: Мч҃нкъ тво́й гдⷭ҇и: септе́мврїа во в҃ де́нь. На ᲂу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ <anchor type="folio" number="103" label="р҃г"/> на д҃, гла́съ д҃. По г҃-й пѣ́сни, сѣда́ленъ гла́съ и҃. По ѕ҃-й пѣ́сни,</p>
<p>Конда́къ, гла́съ д҃. Подо́бенъ: Ꙗ҆ви́лсѧ є҆сѝ:</p>
<p>Ве́селѡ возра́довасѧ цр҃ковь, въ па́мѧти дне́сь приснопа́мѧтнагѡ страда́льца ло́ггїна, взыва́ющи: ты̀ моѧ̀ держа́ва, хрⷭ҇тѐ, и҆ ᲂу҆твержде́нїе.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха, и҆ ст҃а́гѡ: На стїхо́внѣ ѻ҆ктѡ́иха. На лїтꙋргі́и, прокі́менъ, гла́съ з҃: Возвесели́тсѧ првⷣникъ ѡ҆ гдⷭ҇ѣ: А҆по́столъ къ тїмоѳе́ю, зача́ло сч҃в: Ча́до тїмоѳе́е, возмога́й ѡ҆ бл҃года́ти: А҆ллилꙋ́їа, гла́съ д҃: Првⷣникъ ꙗ҆́кѡ фі́нїѯъ процвѣте́тъ: Є҆ѵⷢ҇лїе матѳе́а, зача́ло рг҃і: Прише́дше во́ини на мѣ́сто: Прича́стенъ, Въ па́мѧть:</p>
<p>з҃і. Ст҃а́гѡ прⷪ҇ро́ка <wide>ѡ҆сі́и</wide>: И҆ прпⷣбномч҃нка <wide>а҆ндре́а</wide> кри́тскагѡ.</p>
<p>Стїхи̑ры прⷪ҇ро́ка, г҃, гла́съ а҃. Подо́бенъ: Всехва́льнїи мч҃нцы: И҆ прпⷣбнагѡ г҃, гла́съ д҃. Подо́бенъ: Ꙗ҆́кѡ до́блѧ: На стїхо́внѣ ѻ҆ктѡ́иха.</p>
<p>Тропа́рь прпⷣбнагѡ, гла́съ д҃:</p>
<p>По́стнически преподвиза́всѧ на горѣ̀, ᲂу҆́мнаѧ врагѡ́въ ѡ҆полчє́нїѧ всеѻрꙋ́жїемъ крⷭ҇та̀ погꙋби́лъ є҆сѝ, всебл҃же́нне, па́ки же ко страда́льчествꙋ мꙋ́жески ѡ҆бле́клсѧ є҆сѝ, ᲂу҆би́въ копрѡнѵ́ма мече́мъ вѣ́ры: и҆ ѻ҆бои́хъ ра́ди вѣнча́лсѧ є҆сѝ ѿ бг҃а, преподобномч҃нче а҆ндре́е приснопа́мѧтне.</p>
<p>На ᲂу҆́трени, канѡ́нъ ѻ҆ктѡ́иха є҆ди́нъ, со і҆рмосо́мъ на ѕ҃: И҆ ст҃ы́хъ два̀. Прⷪ҇ро́ка, гла́съ а҃: Прпⷣбнагѡ, гла́съ в҃. По г҃-й пѣ́сни,</p>
<p>Конда́къ, гла́съ г҃. Подо́бенъ: Дв҃а дне́сь:</p>
<p>Пра́зднꙋетъ дне́сь ца́рствꙋющїй гра́дъ пра́здникъ пресвѣ́тлый <anchor type="folio" number="103v" label="р҃г ѡ҆б."/> свѣтоно́сныѧ твоеѧ̀ па́мѧти, всѧ́кїй призыва́ѧ гра́дъ и҆ странꙋ̀: ра́дꙋетсѧ бо, ꙗ҆́кѡ и҆мѣ́ѧ сокро́вище ве́лїе, многострада́льное твоѐ тѣ́ло, а҆ндре́е мч҃нче, правосла́вїѧ свѣти́льниче.</p>
<p>Та́же сѣда́ленъ прⷪ҇ро́ка, гла́съ и҃. Сла́ва, прпⷣбномꙋ, гла́съ д҃. По ѕ҃-й пѣ́сни,</p>
<p>Конда́къ, гла́съ и҃. Подо́бенъ: Взбра́нной:</p>
<p>Мꙋ́жества тезоимени́томꙋ бл҃годаре́нїе ꙗ҆́кѡ бл҃гоче́стїѧ тайноглаго́льникꙋ похва̑льнаѧ воззове́мъ, ѿ любвѐ тебѣ̀, бг҃обл҃же́нне. но ꙗ҆́кѡ и҆мѣ́ѧ дерзнове́нїе ко гдⷭ҇ꙋ, ѿ всѧ́кихъ лю́тыхъ ны̀ сп҃сѝ, да пое́мъ: ра́дꙋйсѧ, ѻ҆́тче приснопа́мѧтне.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха. Сла́ва, прпⷣбномꙋ. На стїхо́внѣ ѻ҆ктѡ́иха.</p>
<p>и҃і. <red>🕂</red> Ст҃а́гѡ а҆пⷭ҇ла и҆ є҆ѵⷢ҇лі́ста <wide>лꙋкѝ</wide>.</p>
<p>На вели́цѣй вече́рни, пое́мъ Бл҃же́нъ мꙋ́жъ, а҃-й а҆нтїфѡ́нъ: На Гдⷭ҇и воззва́хъ, стїхи̑ры на и҃, гла́съ и҃. Подо́бенъ: Что̀ ва́съ нарече́мъ: Сла́ва, гла́съ ѕ҃: А҆пⷭ҇ле хрⷭ҇то́въ: И҆ ны́нѣ, бг҃оро́диченъ: Кто̀ тебѐ не ᲂу҆бл҃жи́тъ: Вхо́дъ, прокі́менъ днѐ, и҆ чтє́нїѧ г҃, и҆ лїті́а. и҆щѝ сегѡ̀ мѣ́сѧца въ ѕ҃-й де́нь. На стїхо́внѣ стїхи̑ры а҆пⷭ҇ла, гла́съ є҃. Подо́бенъ: Ра́дꙋйсѧ: съ припѣ́вы и҆́хъ. Сла́ва, гла́съ ѕ҃: Всемꙋ́дрый ло́вче: И҆ ны́нѣ, бг҃оро́диченъ: Творе́цъ и҆ и҆зба́витель: По трист҃о́мъ,</p>
<p>Тропа́рь а҆пⷭ҇лꙋ, гла́съ г҃:</p>
<p>А҆пⷭ҇ле ст҃ы́й и҆ є҆ѵⷢ҇лі́сте лꙋко̀, молѝ млⷭ҇тиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p>И҆лѝ се́й, гла́съ є҃:</p>
<p>А҆пⷭ҇льскихъ дѣѧ́нїй сказа́телѧ, и҆ є҆ѵⷢ҇лїа хрⷭ҇то́ва свѣ́тла списа́телѧ, лꙋкꙋ̀ препѣ́таго, неиспи́санна сꙋ́ща хрⷭ҇то́вѣ цр҃кви, пѣ́сньми сщ҃е́нными ст҃а́го а҆пⷭ҇ла похва́лимъ, ꙗ҆́кѡ врача̀ сꙋ́ща человѣ́ческїѧ <anchor type="folio" number="104" label="р҃д"/> не́мощи, є҆стества̀ недꙋ́ги, и҆ ꙗ҆́зи дꙋ́шъ и҆сцѣлѧ́юща, и҆ молѧ́щасѧ непреста́ннѡ за дꙋ́шы на́шѧ.</p>
<p>Сла́ва, и҆ ны́нѣ, бг҃оро́диченъ воскрⷭ҇нъ, и҆ ѿпꙋ́стъ. На ᲂу҆́трени, на Бг҃ъ гдⷭ҇ь, тропа́рь а҆пⷭ҇ла два́жды. Сла́ва, и҆ ны́нѣ, бг҃оро́диченъ. По каѳі́смахъ сѣда́льны а҆пⷭ҇ла съ бг҃оро́дичны и҆́хъ, и҆ чте́нїе. По полѷеле́и сѣда́ленъ, гла́съ д҃: Премꙋ́дростїю лови́тельною тро́стїю: два́жды. Сла́ва, и҆ ны́нѣ, бг҃оро́диченъ. Степє́нна, а҃-й а҆нтїфѡ́нъ д҃-гѡ гла́са. Прокі́менъ, гла́съ д҃: Во всю̀ зе́млю: Сті́хъ: Нб҃са̀ повѣ́даютъ: Всѧ́кое дыха́нїе: Є҆ѵⷢ҇лїе і҆ѡа́нна, зача́ло ѯ҃з. По н҃-мъ ѱалмѣ̀ стїхи́ра, гла́съ г҃: Пꙋтеходи́въ ты̀ по воста́нїи: Канѡ́нъ бцⷣы со і҆рмосо́мъ на ѕ҃, и҆ а҆пⷭ҇ла на и҃, гла́съ и҃. Катава́сїа: Ѿве́рзꙋ ᲂу҆ста̀ моѧ̑: По г҃-й пѣ́сни сѣда́ленъ, гла́съ и҃, два́жды. Сла́ва, и҆ ны́нѣ, бг҃оро́диченъ. По ѕ҃-й пѣ́сни,</p>
<p>Конда́къ, гла́съ в҃. Подо́бенъ: Твє́рдыѧ:</p>
<p>И҆́стиннагѡ бл҃гоче́стїѧ проповѣ́дника, и҆ та̑инъ неизрече́нныхъ ри́тора, ѕвѣздꙋ̀ цр҃ко́внꙋю, лꙋкꙋ̀ бж҃е́ственнаго восхва́лимъ: сло́во бо є҆го̀ и҆збра̀ съ па́ѵломъ мꙋ́дрымъ ꙗ҆зы́кѡвъ ᲂу҆чи́телѧ, є҆ди́нъ вѣ́дый сердє́чнаѧ.</p>
<p>И҆ і҆́косъ. И҆ чте́мъ про́логъ. По ѳ҃-й пѣ́сни свѣти́ленъ а҆пⷭ҇ла. Сла́ва, дрꙋгі́й: И҆ ны́нѣ, бг҃оро́диченъ. На хвали́техъ стїхи̑ры а҆пⷭ҇ла на д҃, гла́съ а҃. Подо́бенъ: Ѻ҆́блакъ тѧ̀ свѣ́та: Сла́ва, гла́съ и҃: Дв҃дски соше́дшесѧ: И҆ ны́нѣ, бг҃оро́диченъ: Влⷣчце, прїимѝ: Славосло́вїе вели́кое. По трист҃о́мъ тропа́рь а҆пⷭ҇ла. Сла́ва, и҆ ны́нѣ, бг҃оро́диченъ воскрⷭ҇нъ. Є҆ктєнїѝ и҆ ѿпꙋ́стъ, и҆ ча́съ а҃-й. На лїтꙋргі́и, бл҃жє́нна а҆пⷭ҇ла, ѿ канѡ́на пѣ́снь г҃-ѧ и҆ ѕ҃-ѧ, на и҃. Прокі́менъ, гла́съ и҃. Во всю̀ зе́млю: Сті́хъ: Нб҃са̀ повѣ́даютъ: А҆по́столъ ко колосса́ємъ, зача́ло с҃ѯ ѿ полꙋ̀. <anchor type="folio" number="104v" label="р҃д ѡ҆б."/> А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. Є҆ѵⷢ҇лїе лꙋкѝ зача́ло н҃а. Прича́стенъ: Во всю̀ зе́млю:</p>
<p>ѳ҃і. Ст҃а́гѡ прⷪ҇ро́ка <wide>і҆ѡ́илѧ</wide>: И҆ ст҃а́гѡ мч҃нка <wide>ᲂу҆а́ра</wide>.</p>
<p>Стїхи̑ры прⷪ҇ро́ка г҃, гла́съ и҃. Подо́бенъ: Ѽ пресла́внагѡ чꙋдесѐ! И҆ мч҃нка г҃, гла́съ ѕ҃. Подо́бенъ: Всю̀ ѿложи́вше: На стїхо́внѣ стїхи̑ры ѻ҆ктѡ́иха. Тропа́рь мч҃нка, гла́съ д҃: Мч҃нкъ тво́й гдⷭ҇и: септе́мврїа во в҃-й де́нь. На ᲂу҆́трени, канѡ́нъ є҆ди́нъ ѻ҆ктѡ́иха, на ѕ҃: и҆ ст҃ы́хъ два̀: Прⷪ҇ро́ка, гла́съ в҃. И҆ мч҃нка, гла́съ ѕ҃. По г҃-й пѣ́сни, сѣда́ленъ прⷪ҇ро́ка, гла́съ в҃. Сла́ва, мч҃нка, гла́съ а҃. По ѕ҃-й пѣ́сни,</p>
<p>Конда́къ, гла́съ д҃:</p>
<p>Хрⷭ҇тꙋ̀ послѣ́дꙋѧ, мч҃нче ᲂу҆а́ре, тогѡ̀ и҆спи́въ ча́шꙋ, и҆ мꙋче́нїѧ вѣнце́мъ ᲂу҆вѧзе́сѧ, и҆ со а҆́гг҃лы ликовствꙋ́еши: молѝ непреста́ннѡ за дꙋ́шы на́шѧ.</p>
<p>🕃 Въ то́йже де́нь прпⷣбнагѡ ѻ҆тца̀ на́шегѡ <wide>і҆ѡа́нна</wide> ры́льскагѡ.</p>
<p>Пра́здникъ, и҆дѣ́же лежа́тъ мо́щи є҆гѡ̀.</p>
<p>Тропа́рь, гла́съ а҃:</p>
<p>Покаѧ́нїѧ ѡ҆снова́нїе, прописа́нїе ᲂу҆миле́нїѧ, ѡ҆́бразъ ᲂу҆тѣше́нїѧ, дх҃о́внагѡ соверше́нїѧ, ра́вно а҆́гг҃лѡмъ житїѐ твоѐ бы́сть, прпⷣбне. въ мл҃твахъ ᲂу҆́бѡ и҆ поще́нїихъ, и҆ въ слеза́хъ пребыва́ѧ, ѻ҆́тче і҆ѡа́нне, молѝ хрⷭ҇та̀ бг҃а ѡ҆ дꙋша́хъ на́шихъ.</p>
<p>Конда́къ, гла́съ и҃. Подо́бенъ: Взбра́нной:</p>
<p>А҆́гг҃льскомꙋ житїю̀ поревнова́въ, прпⷣбне, всѧ̑ земна̑ѧ ѡ҆ста́вивъ, ко хрⷭ҇тꙋ̀ прите́клъ є҆сѝ: и҆ тогѡ̀ за́повѣдьми ѡ҆гражда́ѧсѧ, ꙗ҆ви́лсѧ є҆сѝ сто́лпъ непоколеби́мь ѿ вра́жїихъ нападе́нїй. тѣ́мъ зове́мъ тѝ: ра́дꙋйсѧ, ѻ҆́тче і҆ѡа́нне, свѣти́ло пресвѣ́тлое.</p>
<anchor type="folio" number="105" label="р҃є"/>
<p>к҃. 🕃 Ст҃а́гѡ великомч҃нка <wide>а҆рте́мїа</wide>.</p>
<p>На Гдⷭ҇и воззва́хъ: Стїхи̑ры на ѕ҃, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ в҃: Разꙋ́мнагѡ свѣти́льника: На стїхо́внѣ ѻ҆ктѡ́иха. Сла́ва, гла́съ ѕ҃: За хрⷭ҇та̀ зако́ннѡ пострада́въ: Тропа́рь, гла́съ д҃: Мч҃нкъ тво́й гдⷭ҇и: септе́мврїа во в҃-й де́нь. На ᲂу҆́трени, на Бг҃ъ гдⷭ҇ь, тропа́рь мч҃нка, два́жды. И҆ ѻ҆бы̑чныѧ каѳі̑смы: И҆ сѣда́льны ѻ҆ктѡ́иха: И҆ чте́нїе. Канѡ́ны ѻ҆́ба ѻ҆ктѡ́иха, без̾ мч҃ничнѡвъ: и҆ ст҃а́гѡ на ѕ҃, гла́съ в҃. По г҃-й пѣ́сни, сѣда́ленъ, гла́съ и҃, два́жды. По ѕ҃-й пѣ́сни,</p>
<p>Конда́къ, гла́съ в҃. Подо́бенъ: Твє́рдыѧ:</p>
<p>Бл҃гочести́ваго и҆ вѣнцено́снаго мч҃нка, на врагѝ побѣ́ды взе́мшаго ѡ҆долѣ́нїе, соше́дшесѧ досто́йнѡ пѣ́сньми восхва́лимъ, а҆рте́мїа превели́каго въ мч҃нцѣхъ, чꙋде́съ же да́телѧ пребога́таго, мо́литсѧ бо гдⷭ҇ꙋ ѡ҆ всѣ́хъ на́съ.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха. Сла́ва, мч҃нка. На стїхо́внѣ ѻ҆ктѡ́иха. Сла́ва, мч҃нка, гла́съ ѕ҃: Дне́сь вселе́ннаѧ всѧ̀: На лїтꙋргі́и, бл҃жє́нна ѻ҆ктѡ́иха на д҃: И҆ мч҃нка пѣ́снь г҃, на д҃. Прокі́менъ, гла́съ з҃: Возвесели́тсѧ првⷣникъ: Сті́хъ: Оу҆слы́ши, бж҃е, гла́съ мо́й: А҆по́столъ къ тїмоѳе́ю, зача́ло сч҃в: Возмога́й ѡ҆ бл҃года́ти: А҆ллилꙋ́їа, гла́съ д҃: Првⷣникъ ꙗ҆́кѡ фі́нїѯъ процвѣте́тъ: Є҆ѵⷢ҇лїе і҆ѡа́нна, зача́ло н҃в: Сѝ заповѣ́даю ва́мъ: Прича́стенъ: Въ па́мѧть:</p>
<p>к҃а. 🕃 Прпⷣбнагѡ ѻ҆тца̀ на́шегѡ <wide>і҆ларїѡ́на</wide> вели́кагѡ.</p>
<p>На Гдⷭ҇и воззва́хъ, стїхи̑ры на ѕ҃, гла́съ д҃, Подо́бенъ: Зва́нный свы́ше: Сла́ва, гла́съ в҃: Ѿ ю҆́ности: На стїхо́внѣ ѻ҆ктѡ́иха. Сла́ва, гла́съ и҃: Дх҃а ст҃а́гѡ и҆спо́лненъ: <anchor type="folio" number="105v" label="р҃є ѡ҆б."/> Тропа́рь, гла́съ и҃: Сле́зъ твои́хъ тече́ньми: септе́мврїа г҃-й де́нь. На ᲂу҆́трени, на Бг҃ъ гдⷭ҇ь, тропа́рь ст҃а́гѡ. И҆ ѻ҆бы̑чныѧ каѳі̑смы. И҆ сѣда́льны ѻ҆ктѡ́иха. И҆ чте́нїе. Ѻ҆́ба канѡ́на ѻ҆ктѡ́иха, без̾ мч҃ничнѡвъ. І҆ларїѡ́на на ѕ҃, гла́съ в҃. По г҃-й пѣ́сни, сѣда́ленъ, гла́съ и҃, два́жды. По ѕ҃-й пѣ́сни,</p>
<p>Конда́къ, гла́съ г҃. Подо́бенъ: Дв҃а дне́сь:</p>
<p>Ꙗ҆́кѡ свѣти́льника незаходи́маго, ᲂу҆́мнаго тѧ̀ со́лнца, соше́дшесѧ дне́сь восхвалѧ́емъ въ пѣ́снехъ: возсїѧ́лъ бо є҆сѝ сꙋ́щымъ во тьмѣ̀ невѣ́дѣнїѧ, всѧ̑ возводѧ̀ къ бж҃е́ственнѣй высотѣ̀ і҆ларїѡ́не. тѣ́мже вопїе́мъ: ра́дꙋйсѧ ѻ҆́тче всѣ́хъ по́стникѡвъ ѡ҆снова́нїе.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха. Сла́ва, ст҃а́гѡ. На стїхо́внѣ ѻ҆ктѡ́иха: Сла́ва, гла́съ в҃: Ти́хое твоѐ ѻ҆́тче: На лїтꙋргі́и, бл҃жє́нна ѻ҆ктѡ́иха на д҃, и҆ ст҃а́гѡ пѣ́снь г҃, на д҃. Прокі́менъ, гла́съ з҃: Чⷭ҇тна̀ пред̾ гдⷭ҇емъ: Сті́хъ: Что̀ возда́мъ гдⷭ҇еви: А҆по́столъ къ корі́нѳѧнѡмъ, зача́ло рп҃и: Сѣ́ѧй скꙋ́достїю: А҆ллилꙋ́їа, гла́съ ѕ҃: Бл҃же́нъ мꙋ́жъ, боѧ́йсѧ гдⷭ҇а: Є҆ѵⷢ҇лїе лꙋкѝ, зача́ло к҃д: Ста̀ і҆и҃съ на мѣ́стѣ ра́внѣ: Прича́стенъ: Въ па́мѧть вѣ́чнꙋю:</p>
<p>🕃 Въ то́йже де́нь пренесе́нїе моще́й прпⷣбнагѡ ѻ҆тца̀ на́шегѡ <wide>і҆ларїѡ́на</wide>, є҆пⷭ҇кпа мегли́нскагѡ.</p>
<p>Соверша́етсѧ собо́ръ є҆гѡ̀, и҆дѣ́же лежа́тъ мо́щи є҆гѡ̀, и҆ и҆дѣ́же хра́мъ є҆гѡ̀.</p>
<p>Тропа́рь, гла́съ г҃:</p>
<p>Чꙋ́до ꙗ҆ви́всѧ и҆звѣще́нїѧ, дѣ́лы возсїѧ́лъ є҆сѝ добродѣ́телей бж҃їихъ. мона́шествꙋющихъ ли́ки ᲂу҆па́слъ є҆сѝ. а҆рхїерє́йскаѧ сѣда̑лища и҆счи́стилъ є҆сѝ. є҆реті́ческагѡ же напа́денїѧ не ᲂу҆сꙋмнѣ́всѧ, цр҃кви хрⷭ҇тѡ́вы воздви́глъ є҆сѝ, прпⷣбне і҆ларїѡ́не. ᲂу҆́меръ ꙗ҆́кѡ спѧ̀: <anchor type="folio" number="106" label="р҃ѕ"/> тѣ́ло же твоѐ цѣ́ло и҆ нетлѣ́нно соблюдено̀ бы́сть, и҆ подае́тъ цѣльбы̑ болѧ́щымъ ѿ разли́чныхъ недꙋ̑гъ, и҆ де́мѡны прогонѧ́етъ: сегѡ̀ ра́ди мо́лимъ тѧ̀, молѝ сп҃сти́сѧ дꙋша́мъ на́шымъ.</p>
<p>Конда́къ, гла́съ г҃. Подо́бенъ: Дв҃а дне́сь:</p>
<p>Ꙗ҆́кѡ свѣтоно́сна ꙗ҆ви́сѧ а҆рхїере́е па́мѧть твоѧ̀, тьмꙋ̀ разрꙋшѝ ᲂу҆ны́нїѧ, и҆ свѣ́тъ ѡ҆блиста̀ дарѡ́въ нбⷭ҇ныхъ, всѧ̑ созыва́ющи на ра́дость. ѿ бг҃а бо і҆ларїѡ́не бл҃года́ть ѡ҆брѣ́лъ є҆сѝ, и҆ мона́хѡвъ бы́лъ є҆сѝ степе́нь.</p>
<p>к҃в. Ст҃а́гѡ равноапⷭ҇льнагѡ <wide>а҆ве́ркїа</wide>, є҆пⷭ҇кпа і҆ерапо́льскагѡ чꙋдотво́рца. И҆ ст҃ы́хъ <wide>седмѝ</wide> ѻ҆трокѡ́въ, и҆̀же во є҆фе́сѣ.</p>
<p>Стїхи̑ры ст҃а́гѡ г҃, гла́съ в҃. Подо́бенъ: Є҆гда̀ ѿ дре́ва: и҆ ѻ҆трокѡ́въ г҃, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ г҃: А҆рхїере́е прпⷣбне: На стїхо́внѣ ѻ҆ктѡ́иха. Тропа́рь, гла́съ д҃: Пра́вило вѣ́ры: септе́мврїа во в҃-й де́нь. Сла́ва, Мч҃нцы твоѝ, гдⷭ҇и: септе́мврїа въ к҃-й де́нь. На ᲂу҆́трени, канѡ́нъ ѻ҆ктѡ́иха є҆ди́нъ: и҆ ст҃и́телѧ, гла́съ в҃, на д҃. и҆ ѻ҆трокѡ́въ, гла́съ и҃, на д҃. По г҃-й пѣ́сни,</p>
<p>Конда́къ ѻ҆трокѡ́въ, гла́съ д҃. Подо́бенъ: Вознесы́йсѧ:</p>
<p>Просла́вивый на землѝ ст҃ы̑ѧ твоѧ̑, пре́жде втора́гѡ и҆ стра́шнагѡ прише́ствїѧ твоегѡ̀, хрⷭ҇тѐ, пресла́внымъ воста́нїемъ ѻ҆трокѡ́въ, показа́лъ є҆сѝ воскрⷭ҇нїе невѣ́дѧщымъ нетлѣ́нна ѡ҆дѣѧ̑нїѧ и҆ тѣлеса̀ ꙗ҆ви́въ, и҆ царѧ̀ ᲂу҆вѣ́рилъ є҆сѝ вопи́ти: вои́стиннꙋ є҆́сть ме́ртвыхъ воста́нїе.</p>
<p>И҆ і҆́косъ, и҆ сѣда́ленъ а҆ве́ркїа, гла́съ и҃: Сла́ва, ѻ҆трокѡ́въ, гла́съ д҃. По ѕ҃-й пѣ́сни,</p>
<p>Конда́къ а҆ве́ркїа, гла́съ и҃. Подо́бенъ: Ꙗ҆́кѡ нача́тки:</p>
<p>Ꙗ҆́кѡ сщ҃е́нника превели́каго, и҆ а҆пⷭ҇лѡвъ совсе́льника, цр҃ковь почита́етъ тѧ̀ всѧ̀ вѣ́рныхъ, а҆ве́ркїе: ю҆́же твои́ми мл҃твами <anchor type="folio" number="106v" label="р҃ѕ ѡ҆б."/> соблюда́й, бл҃же́нне, непобѣди́мꙋ и҆ неѡбꙋрева́емꙋ ѿ всѧ́кїѧ є҆́реси, и҆ несве́рнꙋ, ꙗ҆́кѡ приснопа́мѧтный.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха, и҆ а҆ве́ркїа. Сла́ва, ѻ҆трокѡ́въ. И҆ ны́нѣ, бг҃оро́диченъ. На стїхо́внѣ ѻ҆ктѡ́иха. На лїтꙋргі́и, бл҃жє́нна ѻ҆ктѡ́иха на д҃: и҆ а҆ве́ркїа пѣ́снь г҃, на д҃. Прокі́менъ, гла́съ а҃: Оу҆ста̀ моѧ̑ возглаго́лютъ премꙋ́дрость: Сті́хъ: Оу҆слы́шите сїѧ̑ всѝ ꙗ҆зы́цы: А҆по́столъ ко є҆вре́ємъ, зача́ло ти҃і: Тако́въ на́мъ подоба́ше: А҆ллилꙋ́їа, гла́съ в҃: Оу҆ста̀ првⷣнагѡ поꙋча́тсѧ премꙋ́дрости: Сті́хъ: Зако́нъ бг҃а є҆гѡ̀: Є҆ѵⷢ҇лїе і҆ѡа́нна, зача́ло л҃ѕ: А҆́зъ є҆́смь две́рь: Прича́стенъ: Въ па́мѧть вѣ́чнꙋю:</p>
<p><red>🕂</red> Въ то́йже де́нь пра́зднꙋемъ прест҃ѣ́й бцⷣѣ <wide>каза́нской</wide>.</p>
<p>Тропа́рь, гла́съ д҃:</p>
<p>Застꙋ́пница ᲂу҆се́рднаѧ, мт҃и гдⷭ҇а вы́шнѧгѡ, за всѣ́хъ мо́лиши сн҃а твоего̀, хрⷭ҇та̀ бг҃а на́шего, и҆ всѣ̑мъ твори́ши сп҃сти́сѧ, въ держа́вный тво́й покро́въ прибѣга́ющымъ. всѣ́хъ на́съ застꙋпѝ, гпⷭ҇жѐ цр҃и́це и҆ влⷣчце, и҆̀же въ напа́стехъ и҆ ско́рбехъ, и҆ въ болѣ́знехъ ѡ҆бремене́нныхъ грѣхѝ мно́гими, предстоѧ́щихъ и҆ молѧ́щихсѧ тебѣ̀ ᲂу҆миле́нною дꙋше́ю, и҆ сокрꙋше́ннымъ се́рдцемъ, пред̾ пречⷭ҇тымъ твои́мъ ѡ҆́бразомъ со слеза́ми, и҆ невозвра́тнѡ наде́ждꙋ и҆мꙋ́щихъ на тѧ̀, и҆збавле́нїе всѣ́хъ ѕѡ́лъ, всѣ̑мъ полє́знаѧ да́рꙋй, и҆ всѧ̑ сп҃сѝ, бцⷣе дв҃о: ты́ бо є҆сѝ бж҃е́ственный покро́въ рабѡ́мъ твои̑мъ.</p>
<p>Конда́къ, гла́съ и҃. Подо́бенъ: Взбра́нной:</p>
<p>Притеце́мъ лю́дїе къ ти́хомꙋ семꙋ̀, и҆ до́бромꙋ приста́нищꙋ, ско́рой помо́щницѣ, гото́вомꙋ и҆ те́пломꙋ сп҃се́нїю, покро́вꙋ дв҃ы. ᲂу҆скори́мъ на мл҃твꙋ, и҆ потщи́мсѧ на покаѧ́нїе: и҆сточа́етъ бо на́мъ неѡскꙋ̑дныѧ млⷭ҇ти пречⷭ҇таѧ бцⷣа, предварѧ́етъ на по́мощь, <anchor type="folio" number="107" label="р҃з"/> и҆ и҆збавлѧ́етъ ѿ вели́кихъ бѣ́дъ и҆ ѕѡ́лъ, бл҃гонра̑вныѧ и҆ бг҃обоѧ́щыѧсѧ рабы̑ своѧ̑.</p>
<p>к҃г. <red>🕃</red> Ст҃а́гѡ а҆пⷭ҇ла <wide>і҆а́кѡва</wide>, бра́та бж҃їѧ.</p>
<p>Ве́черъ, ѻ҆бы́чнаѧ каѳі́сма: На Гдⷭ҇и воззва́хъ, стїхи̑ры на ѕ҃, гла́съ д҃. Подо́бенъ: Да́лъ є҆сѝ зна́менїе: Сла́ва, гла́съ ѕ҃: Кро́вїю мꙋче́нїѧ: И҆ ны́нѣ: Кто̀ тебѐ не ᲂу҆бл҃жи́тъ: На стїхо́внѣ стїхи̑ры а҆пⷭ҇ла, гла́съ а҃. Подо́бенъ: Нбⷭ҇ныхъ чинѡ́въ: Сла́ва, гла́съ и҃: Началопа́стырѧ: И҆ ны́нѣ бг҃оро́диченъ: Влⷣчце, прїимѝ:</p>
<p>Тропа́рь, гла́съ в҃:</p>
<p>Ꙗ҆́кѡ гдⷭ҇нь ᲂу҆ч҃нкъ, воспрїѧ́лъ є҆сѝ, пра́ведне, є҆ѵⷢ҇лїе: ꙗ҆́кѡ мч҃нкъ и҆́маши, є҆́же неѡпи́санное: дерзнове́нїе, ꙗ҆́кѡ бра́тъ бж҃їй: є҆́же моли́тисѧ, ꙗ҆́кѡ і҆ера́рхъ. молѝ хрⷭ҇та̀ бг҃а, сп҃сти́сѧ дꙋша́мъ на́шымъ.</p>
<p>Сла́ва, и҆ ны́нѣ: Всѧ̑ па́че смы́сла: На ᲂу҆́трени, на Бг҃ъ гдⷭ҇ь, тропа́рь а҆по́стола два́жды: Сла́ва, и҆ ны́нѣ бг҃оро́диченъ. И҆ ѻ҆бы̑чныѧ каѳі̑смы: И҆ сѣда́льны а҆пⷭ҇ла: И҆ бг҃оро́дичны и҆́хъ: И҆ чте́нїе. Ѻ҆́ба канѡ́на ѻ҆ктѡ́иха, без̾ мꙋ́ченичнѡвъ: И҆ а҆пⷭ҇ла на ѕ҃, гла́съ д҃. Катава́сїа: Ѿве́рзꙋ ᲂу҆ста̀ моѧ̑: По г҃-й пѣ́сни, сѣда́ленъ, гла́съ и҃, два́жды. По ѕ҃-й пѣ́сни,</p>
<p>Конда́къ, гла́съ д҃. Подо́бенъ: Вознесы́йсѧ:</p>
<p>Ѻ҆́ч҃ее є҆диноро́дное бг҃ъ сло́во, прише́дшее къ на́мъ въ послѣ̑днѧѧ дни̑, і҆а́кѡве бж҃е́ственне, пе́рваго тѧ̀ показа̀ і҆ерⷭ҇ли́млѧнъ па́стырѧ и҆ ᲂу҆чи́телѧ, и҆ вѣ́рнаго строи́телѧ та́инствъ дх҃о́вныхъ. тѣ́мже тѧ̀ всѝ чти́мъ, а҆пⷭ҇ле.</p>
<p>И҆ і҆́косъ. И҆ про́логъ: По ѳ҃-й пѣ́сни, свѣти́ленъ а҆пⷭ҇ла, два́жды. На хвали́техъ стїхи̑ры, на д҃, гла́съ и҃. Подо́бенъ: Гдⷭ҇и, а҆́ще: Сла́ва, гла́съ а҃: Во ѻ҆́гненнѣй зарѝ: И҆ ны́нѣ, <anchor type="folio" number="107v" label="р҃з ѡ҆б."/> бг҃оро́диченъ. Славосло́вїе вели́кое. На лїтꙋргі́и, бл҃жє́нна ѿ канѡ́на а҆пⷭ҇ла, пѣ́снь г҃-ѧ, и҆ ѕ҃-ѧ. Прокі́менъ, гла́съ и҃: Во всю̀ зе́млю: Сті́хъ: Нб҃са̀ повѣ́даютъ: А҆по́столъ къ гала́тѡмъ, зача́ло с҃: Сказꙋ́ю ва́мъ: А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и: Є҆ѵⷢ҇лїе матѳе́а, зача́ло н҃ѕ: Прїи́де і҆и҃съ во ѻ҆ч҃ествїе своѐ: Прича́стенъ: Во всю̀ зе́млю:</p>
<p>🕃 Въ то́йже де́нь пренесе́нїе чⷭ҇тны́хъ моще́й ст҃а́гѡ <wide>і҆а́кѡва</wide> борови́цкагѡ, новгоро́дскагѡ чꙋдотво́рца.</p>
<p>Соверша́етсѧ собо́ръ є҆гѡ̀, и҆дѣ́же хра́мъ є҆гѡ̀, по разсꙋжде́нїю и҆ бл҃гослове́нїю а҆рхїере́а.</p>
<p>Тропа́рь, гла́съ а҃:</p>
<p>Бж҃е́ственною бл҃года́тїю просвѣти́всѧ, и҆ по сме́рти да́рꙋеши и҆сцѣле́нїе притека́ющымъ къ ра́цѣ моще́й твои́хъ, премꙋ́дре і҆а́кѡве: тѣ́мже и҆ мы̀ ны́нѣ чти́мъ честны́хъ моще́й твои́хъ пренесе́нїе, веселѧ́ще вкꙋ́пѣ дꙋ́шы и҆ тѣлеса̀. тѣ́мъ всѝ вопїе́мъ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.</p>
<p>Конда́къ, гла́съ и҃. Подо́бенъ: Взбра́нной:</p>
<p>Вѣ́рою и҆ любо́вїю твоѐ честно́е пренесе́нїе пра́зднꙋющихъ. бл҃же́нне, сохранѝ и҆ соблюдѝ ѿ всѧ́кїѧ ѕло́бы, и҆ собла́зна ѕмїи́на: и҆́маши бо дерзнове́нїе ко влⷣцѣ всѣ́хъ хрⷭ҇тꙋ̀ бг҃ꙋ. є҆го́же молѝ сп҃стѝ <wide>і҆мпера́тора</wide> правосла́внаго, и҆ лю́ди молѧ́щыѧ тѧ̀, да всѝ вопїе́мъ тѝ: ра́дꙋйсѧ, ѻ҆́тче і҆а́кѡве, всеѧ̀ рѡссі́йскїѧ землѝ ᲂу҆добре́нїе.</p>
<p>к҃д. Ст҃а́гѡ мч҃нка <wide>а҆ре́ѳы</wide> и҆ и҆̀же съ ни́мъ.</p>
<p>Стїхи̑ры ѻ҆ктѡ́иха г҃: И҆ мч҃нкѡвъ г҃, гла́съ а҃. Подо́бенъ: Всехва́льнїи: Сла́ва, гла́съ д҃: Пѣ́сненнѡ пастыренача́льника <anchor type="folio" number="108" label="р҃и"/>: На стїхо́внѣ ѻ҆ктѡ́иха: Сла́ва, гла́съ и҃: Лꙋка́вое и҆ невѣ́рное:</p>
<p>Тропа́рь, гла́съ а҃:</p>
<p>Болѣ́зньми ст҃ы́хъ, и҆́миже ѡ҆ тебѣ̀ пострада́ша, ᲂу҆моле́нъ бꙋ́ди, гдⷭ҇и, и҆ всѧ̑ на́шѧ бѡлѣ́зни и҆сцѣлѝ, чл҃вѣколю́бче, мо́лимсѧ.</p>
<p>На ᲂу҆́трени, ѻ҆́ба канѡ́на ѻ҆ктѡ́иха: И҆ мч҃нкѡвъ на д҃, гла́съ и҃. По г҃-й пѣ́сни, сѣда́ленъ, гла́съ и҃. По ѕ҃-й пѣ́сни,</p>
<p>Конда́къ, гла́съ д҃. Подо́бенъ: Ꙗ҆ви́лсѧ є҆сѝ:</p>
<p>Весе́лїѧ хода́тай на́мъ наста̀ свѣтоно́сный дне́сь страстоте́рпєцъ пра́здникъ, є҆го́же соверша́юще сла́вимъ въ вы́шнихъ сꙋ́щаго гдⷭ҇а.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха. Сла́ва, ст҃ы́хъ. На лїтꙋргі́и, прокі́менъ, гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀: Сті́хъ, Предзрѣ́хъ гдⷭ҇а: А҆по́столъ ко є҆вре́ємъ, зача́ло т҃л: И҆̀же вѣ́рою побѣди́ша ца̑рствїѧ: А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь ᲂу҆слы́ша и҆̀хъ. Є҆ѵⷢ҇лїе матѳе́а, зача́ло л҃и: Всѧ́къ и҆́же и҆сповѣ́сть мѧ̀ пред̾ человѣ́ки: Прича́стенъ, Ра́дꙋйтесѧ:</p>
<p>к҃є. Ст҃ы́хъ мꙋ́чєникъ и҆ нотарі́й, <wide>маркїа́на</wide> и҆ <wide>мартѵ́рїа</wide>.</p>
<p>Стїхи̑ры ѻ҆ктѡ́иха, г҃: И҆ ст҃ы́хъ г҃, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ а҃: Оу҆ченицы̀ и҆ послѣ́дователїе: На стїхо́внѣ ѻ҆ктѡ́иха: Сла́ва, гла́съ г҃: Разꙋ́мнїи це́ркве: Тропа́рь, гла́съ д҃: Мч҃нцы твоѝ, гдⷭ҇и: септе́мврїа въ к҃-й де́нь. На ᲂу҆́трени, ѻ҆́ба канѡ́на ѻ҆ктѡ́иха: И҆ ст҃ы́хъ, на д҃, гла́съ д҃. По г҃-й пѣ́сни сѣда́ленъ, гла́съ г҃. По ѕ҃-й пѣ́сни,</p>
<p>Конда́къ, гла́съ д҃. Подо́бенъ: Вознесы́йсѧ:</p>
<p>Подви́гшесѧ до́брѣ ѿ младе́нства, маркїа́не, съ мꙋ́дрымъ мартѵ́рїемъ, <anchor type="folio" number="108v" label="р҃и ѡ҆б."/> ѿстꙋ́пника а҆́рїа низложи́сте, невре́днꙋ сохра́ньше правосла́внꙋю вѣ́рꙋ, па́ѵлꙋ послѣ́дꙋюще мꙋ́дромꙋ ᲂу҆чи́телю: тѣ́мже съ ни́мъ ѡ҆брѣто́сте живо́тъ, ꙗ҆́кѡ трⷪ҇цы побѡ́рницы и҆зрѧ́днѣйшїи.</p>
<p>И҆ і҆́косъ. По ѳ҃-й пѣ́сни свѣти́ленъ ѻ҆ктѡ́иха: Сла́ва, ст҃ы́хъ. На стїхо́внѣ ѻ҆ктѡ́иха. На лїтꙋргі́и, прокі́менъ, гла́съ д҃: Ди́венъ бг҃ъ во ст҃ы́хъ свои́хъ: А҆по́столъ ко є҆фесе́ємъ, зача́ло ск҃д ѿ полꙋ̀: Є҆ди́номꙋ комꙋ́ждо на́съ: А҆ллилꙋ́їа, гла́съ д҃: Воззва́ша првⷣнїи: Є҆ѵⷢ҇лїе матѳе́а, зача́ло л҃д ѿ полꙋ̀: Призва̀ і҆и҃съ ѻ҆бана́десѧте: Прича́стенъ, Ра́дꙋйтесѧ:</p>
<p>к҃ѕ. <red>🕂</red> Ст҃а́гѡ и҆ сла́внагѡ великомч҃нка <wide>дими́трїа</wide> мѷрото́чца: И҆ воспомина́нїе вели́кагѡ и҆ стра́шнагѡ трѧсе́нїѧ.</p>
<p>А҆́ще хо́щетъ настоѧ́тель, твори́мъ бдѣ́нїе. На ма́лѣй вече́рни, стїхи̑ры на д҃, гла́съ а҃. Подо́бенъ: Нбⷭ҇ныхъ чинѡ́въ: Сла́ва, гла́съ ѕ҃: Дне́сь вселе́ннаѧ: И҆ ны́нѣ, бг҃оро́диченъ, гла́съ то́йже: Бцⷣе, ты̀ є҆сѝ лоза̀: На стїхо́внѣ стїхи̑ры, гла́съ в҃. Подо́бенъ: До́ме є҆ѵфра́ѳовъ: съ припѣ́вы и҆́хъ: а҃-й, Првⷣникъ ꙗ҆́кѡ фі́нїѯъ процвѣте́тъ: в҃, Насажде́ни въ домꙋ̀ гдⷭ҇ни: Сла́ва, и҆ ны́нѣ, бг҃оро́диченъ: Дѣ́ло бг҃олѣ́пно:</p>
<p>Тропа́рь ст҃а́гѡ, гла́съ г҃:</p>
<p>Вели́ка ѡ҆брѣ́те въ бѣда́хъ тѧ̀ побо́рника вселе́ннаѧ, стрⷭ҇тоте́рпче, ꙗ҆зы́ки побѣжда́юща: ꙗ҆́коже ᲂу҆́бѡ лѵ́евꙋ низложи́лъ є҆сѝ горды́ню, и҆ на по́двигъ дерзнове́нна сотвори́въ не́стора, та́кѡ, ст҃е, дими́трїе хрⷭ҇тꙋ̀ бг҃ꙋ моли́сѧ, дарова́ти на́мъ ве́лїю млⷭ҇ть.</p>
<p>Сла́ва, и҆ ны́нѣ, трѧсе́нїѧ, гла́съ и҃:</p>
<p>Призира́ѧй на зе́млю, и҆ творѧ́й ю҆̀ трѧсти́сѧ, и҆зба́ви ны̀ стра́шнагѡ трꙋ́са преще́нїѧ, хрⷭ҇тѐ бж҃е на́шъ, и҆ низпослѝ на́мъ бога̑тыѧ млⷭ҇ти твоѧ̑, мл҃твами бцⷣы, и҆ сп҃си́ ны.</p>
<anchor type="folio" number="109" label="р҃ѳ"/>
<p>Є҆ктенїа̀ ма́лаѧ, и҆ ѿпꙋ́стъ. На вели́цѣй вече́рни, пое́мъ Бл҃же́нъ мꙋ́жъ, а҃-й а҆нтїфѡ́нъ. На Гдⷭ҇и воззва́хъ, стїхи̑ры, гла́съ в҃, на и҃. Подо́бенъ: Є҆гда̀ ѿ дре́ва: повторѧ́юще а҃-ю. И҆́ны стїхи̑ры, гла́съ и҃. Подо́бенъ: Ѽ пресла́внагѡ чꙋдесѐ! Сла́ва, гла́съ ѕ҃: Дне́сь созыва́етъ на́съ: И҆ ны́нѣ, Кто̀ тебѐ не ᲂу҆бл҃жи́тъ: Вхо́дъ, Прокі́менъ днѐ, И҆ чтє́нїѧ г҃: Прⷪ҇ро́чества и҆са́їина. Ѡ҆брати́сѧ съ нб҃сѐ, гдⷭ҇и: Прⷪ҇ро́чества і҆еремі́ина: Сїѧ̑ глаго́летъ гдⷭ҇ь, помѧнꙋ́хъ млⷭ҇ть: И҆ ст҃а́гѡ, Премꙋ́дрости соломѡ́ни: Пра́ведникъ а҆́ще пости́гнетъ: На лїті́и стїхи́ра хра́ма: И҆ ст҃а́гѡ самогла́сны, гла́съ а҃: Весели́сѧ во гдⷭ҇ѣ: Сла́ва, гла́съ є҃, Стеце́мсѧ вѣ́рою: И҆ ны́нѣ, бг҃оро́диченъ, гла́съ то́йже: Вострꙋ́бимъ трꙋбо́ю: На стїхо́внѣ стїхи̑ры трѧсе́нїѧ, гла́съ в҃, самогла́сны, съ припѣ́вы и҆́хъ: Землѝ смꙋща́емѣ: Припѣ́вы: а҃-й, Призира́ѧй на зе́млю: в҃-й, Стрѧ́слъ є҆сѝ зе́млю: Сла́ва, гла́съ и҃: И҆мѣ́етъ ᲂу҆́бѡ бж҃е́ственнѣйшаѧ: И҆ ны́нѣ, Безневѣ́стнаѧ дв҃о: На бл҃гослове́нїи хлѣ́бѡвъ тропа́рь мч҃нка, два́жды, пи́санъ на ма́лѣй вече́рни: и҆ Бцⷣе дв҃о, є҆ди́ножды. Бꙋ́ди и҆́мѧ гдⷭ҇не: И҆ чте́нїе. На ᲂу҆́трени, на Бг҃ъ гдⷭ҇ь, тропа́рь трѧсе́нїѧ, два́жды. Сла́ва, мч҃нка: И҆ ны́нѣ, трѧсе́нїѧ. и҆ ѻ҆бы̑чныѧ каѳі̑смы: и҆ сѣда́льны мч҃нка, и҆ бг҃оро́дичны и҆́хъ, и҆ чте́нїе во є҆ѵⷢ҇лїи. По полѷеле́и сѣда́ленъ, гла́съ и҃, два́жды. Сла́ва, и҆ ны́нѣ, бг҃оро́диченъ. И҆ чте́мъ въ торже́ственномъ. Степє́нна, а҃-й а҆нтїфѡ́нъ д҃-гѡ гла́са. Прокі́менъ, гла́съ то́йже: Ди́венъ бг҃ъ во ст҃ы́хъ свои́хъ: Сті́хъ, Ст҃ы̑мъ, и҆̀же сꙋ́ть на землѝ є҆гѡ̀: Всѧ́кое дыха́нїе: Є҆ѵⷢ҇лїе матѳе́а, зача́ло л҃ѕ: Сѐ а҆́зъ посыла́ю ва́съ: По н҃-мъ ѱалмѣ̀ стїхи́ра, гла́съ ѕ҃: Дне́сь созыва́етъ на́съ: Канѡ́нъ трѧсе́нїѧ, гла́съ ѕ҃, со і҆рмосо́мъ на ѕ҃. И҆ мч҃нка <anchor type="folio" number="109v" label="р҃ѳ ѡ҆б."/> два̀, на и҃. Є҆ди́нъ, гла́съ д҃: Дрꙋгі́й, гла́съ и҃. Катава́сїа: Ѿве́рзꙋ ᲂу҆ста̀ моѧ̑: По г҃-й пѣ́сни,</p>
<p>Конда́къ трѧсе́нїѧ, гла́съ ѕ҃. Подо́бенъ: Є҆́же ѡ҆ на́съ:</p>
<p>И҆зба́ви трꙋ́са тѧ́жкагѡ всѣ́хъ на́съ, гдⷭ҇и, и҆ ꙗ҆́звы нестерпи́мыѧ, грѣ̑хъ ра́ди на́шихъ. пощадѝ, гдⷭ҇и, правосла́внаго <wide>і҆мпера́тора</wide> на́шего, и҆ лю́ди твоѧ̑, ꙗ҆̀же стѧжа́лъ є҆сѝ твое́ю кро́вїю, влⷣко, и҆ гра́дъ не преда́ждь въ поги́бель, трꙋ́сомъ стра́шнымъ, и҆но́гѡ бо ра́звѣ тебѐ бг҃а не вѣ́мы, и҆ воззовѝ пою́щымъ: а҆́зъ є҆́смь съ ва́ми, и҆ никто́же на вы̀.</p>
<p>И҆ сѣда́ленъ ст҃а́гѡ, гла́съ д҃, два́жды. Сла́ва, и҆ ны́нѣ, трѧсе́нїѧ, гла́съ то́йже. По ѕ҃-й пѣ́сни,</p>
<p>Конда́къ мч҃нка, гла́съ в҃:</p>
<p>Крове́й твои́хъ стрꙋѧ́ми, дими́трїе, цр҃ковь бг҃ъ ѡ҆багрѝ, да́вый тебѣ̀ крѣ́пость непобѣди́мꙋю, и҆ соблюда́ѧ гра́дъ тво́й невреди́мь: тогѡ́ бо є҆сѝ ᲂу҆твержде́нїе.</p>
<p>И҆ і҆́косъ: И҆ чте́мъ про́логъ. По ѳ҃-й пѣ́сни, свѣти́ленъ мч҃нка два́жды: Сла́ва, и҆ ны́нѣ, трѧсе́нїѧ. На хвали́техъ стїхи̑ры мч҃нка, на ѕ҃, гла́съ д҃. Подо́бенъ: Ꙗ҆́кѡ до́блѧ: и҆ гла́съ є҃. Подо́бенъ: Ра́дꙋйсѧ: Сла́ва, гла́съ д҃: Ко́пїѧми наслѣ́довавшагѡ: И҆ ны́нѣ, бг҃оро́диченъ: И҆зба́ви ны̀ ѿ нꙋ́ждъ: Славосло́вїе вели́кое. По трист҃о́мъ тропа́рь мч҃нка. Сла́ва, и҆ ны́нѣ, трѧсе́нїѧ. Є҆ктєнїѝ, и҆ ѿпꙋ́стъ: и҆ дае́тсѧ ст҃ы́й є҆ле́й бра́тїѧмъ ѿ канди́ла ст҃а́гѡ, ꙗ҆́коже пред̾ꙋказа́сѧ: и҆ ча́съ а҃-й, и҆ коне́чный ѿпꙋ́стъ. На лїтꙋргі́и, бл҃жє́нна ѿ канѡ́на трѧсе́нїѧ, пѣ́снь г҃-ѧ, на д҃. И҆ ст҃а́гѡ, пѣ́снь ѕ҃, на д҃. Прокі́менъ трѧсе́нїѧ, гла́съ ѕ҃: Сп҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ. Сті́хъ: Къ тебѣ̀ гдⷭ҇и воззовꙋ̀, бж҃е мо́й: И҆ ст҃а́гѡ, гла́съ з҃: Возвесели́тсѧ првⷣникъ ѡ҆ гдⷭ҇ѣ: А҆по́столъ трѧсе́нїѧ, Ко є҆вре́ємъ, зача́ло тл҃а, ѿ полꙋ̀: <anchor type="folio" number="110" label="р҃і"/> Є҆го́же лю́битъ гдⷭ҇ь: И҆ ст҃а́гѡ, Къ тїмоѳе́ю, зача́ло сч҃в: Ча́до тїмоѳе́е, возмога́й ѡ҆ бл҃года́ти: А҆ллилꙋ́їа: Бж҃е ѿри́нꙋлъ ны̀ є҆сѝ: Сті́хъ: Стрѧ́слъ є҆сѝ зе́млю, и҆ смꙋти́лъ є҆сѝ ю҆̀. И҆ ст҃а́гѡ: Првⷣникъ ꙗ҆́кѡ фі́нїѯъ процвѣте́тъ: Є҆ѵⷢ҇лїе трѧсе́нїѧ, матѳе́а, зача́ло к҃з: Влѣ́зшꙋ і҆и҃сꙋ въ кора́бль: И҆ ст҃а́гѡ ѿ і҆ѡа́нна, зача́ло н҃в. Сѝ заповѣ́даю ва́мъ: Прича́стенъ, Хвали́те: Дрꙋгі́й: Въ па́мѧть:</p>
<p><red>🕅</red> Подоба́етъ вѣ́дати, а҆́ще слꙋчи́тсѧ великомч҃нка дими́трїа селꙋ́нскагѡ, и҆ трѧсе́нїѧ въ недѣ́лю. Въ сꙋббѡ́тꙋ на ма́лѣй вече́рни, стїхи̑ры воскрⷭ҇ны, и҆ бцⷣы, по ѻ҆бы́чаю. На вели́цѣй. вече́рни, по ѻ҆бы́чной каѳі́смѣ, на Гдⷭ҇и воззва́хъ, стїхи̑ры воскрⷭ҇ны г҃: И҆ трѧсе́нїѧ г҃, пи́саны на вели́цѣй вече́рни, на стїхо́внѣ. И҆ дими́трїа д҃: Сла́ва, дими́трїа: И҆ ны́нѣ, бг҃оро́диченъ а҃-й гла́са. Прокі́менъ днѐ. Чтє́нїѧ г҃. На лїті́и стїхи́ра хра́ма: И҆ самогла́сны стїхи̑ры ст҃а́гѡ. Сла́ва, ст҃а́гѡ: И҆ ны́нѣ, бг҃оро́диченъ. На стїхо́внѣ стїхи̑ры воскрⷭ҇ны. Сла́ва, дими́трїа: И҆ ны́нѣ, бг҃оро́диченъ, по гла́сꙋ ст҃а́гѡ. На бл҃гослове́нїи хлѣ́бѡвъ тропа́рь, Бцⷣе дв҃о, два́жды: И҆ дими́трїа, є҆ди́ножды. [зрѝ] [А҆́ще же нѣ́сть бдѣ́нїѧ, по Ѻ҆́ч҃е на́шъ, тропа́рь воскрⷭ҇нъ: Сла́ва, дими́трїа: И҆ ны́нѣ, трѧсе́нїѧ.] На повече́рїи по Досто́йнѣ, и҆ по трист҃о́мъ, конда́къ дими́трїа: Сла́ва, и҆ ны́нѣ, трѧсе́нїѧ. На ᲂу҆́трени, на Бг҃ъ гдⷭ҇ь, тропа́рь воскрⷭ҇нъ два́жды: Сла́ва, дими́трїа: И҆ ны́нѣ, трѧсе́нїѧ. По каѳі́смахъ сѣда́льны воскрⷭ҇ны, и҆ бг҃оро́дичны и҆́хъ. Та́же полѷеле́й, и҆ тропарѝ: А҆́гг҃льскїй собо́ръ: и҆ ѵ҆пакоѝ гла́са: и҆ сѣда́льны дими́трїа ѻ҆́ба, по є҆ди́ножды, без̾ бг҃оро́дичнѡвъ. Сла́ва, сѣда́ленъ, и҆́же по полѷеле́и: И҆ ны́нѣ, бг҃оро́диченъ є҆гѡ̀. Степє́нна, <anchor type="folio" number="110v" label="р҃і ѡ҆б."/> и҆ прокі́менъ гла́са. Є҆ѵⷢ҇лїе воскрⷭ҇но: Воскрⷭ҇нїе хрⷭ҇то́во: ѱало́мъ н҃, стїхи́ра воскрⷭ҇на. Канѡ́нъ воскрⷭ҇нъ, со і҆рмосо́мъ на д҃: и҆ трѧсе́нїѧ на д҃: и҆ дими́трїа на ѕ҃. Катава́сїа: Ѿве́рзꙋ ᲂу҆ста̀ моѧ̑: По г҃-й пѣ́сни, конда́къ и҆ і҆́косъ дими́трїа, и҆ сѣда́ленъ. По ѕ҃-й пѣ́сни, конда́къ и҆ і҆́косъ воскрⷭ҇нъ. Свѣти́ленъ воскрⷭ҇нъ: Сла́ва, ст҃а́гѡ: И҆ ны́нѣ, трѧсе́нїѧ. На хвали́техъ стїхи̑ры воскрⷭ҇ны д҃: И҆ дими́трїа со сла́внымъ д҃, съ припѣ́вы є҆гѡ̀. Сла́ва, стїхи́ра є҆ѵⷢ҇льскаѧ: И҆ ны́нѣ, Пребл҃гослове́нна є҆сѝ: Славосло́вїе вели́кое. По трист҃о́мъ, тропа́рь воскрⷭ҇нъ то́чїю. Є҆ктєнїѝ, и҆ ѿпꙋ́стъ: и҆ ча́съ а҃-й. На а҃-мъ часѣ̀, тропа́рь воскрⷭ҇нъ. Сла́ва, трѧсе́нїѧ: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ трѧсе́нїѧ. На г҃-мъ часѣ̀, тропа́рь воскрⷭ҇нъ: Сла́ва, дими́трїа: И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ дими́трїа. Си́це и҆ на про́чихъ часѣ́хъ тропарѝ и҆ кондакѝ премѣнѧ́юще глаго́лемъ: то́чїю воскрⷭ҇нъ тропа́рь непремѣ́ннѡ. На лїтꙋргі́и, бл҃жє́нна гла́са, на д҃: И҆ трѧсе́нїѧ пѣ́снь г҃, на д҃: И҆ дими́трїа пѣ́снь ѕ҃, на д҃. По вхо́дѣ тропа́рь воскрⷭ҇нъ, и҆ трѧсе́нїѧ, и҆ хра́ма бцⷣы, а҆́ще є҆́сть: и҆ дими́трїа. Конда́къ воскрⷭ҇нъ, и҆ трѧсе́нїѧ: Сла́ва, дими́трїа: И҆ ны́нѣ, бцⷣы. А҆́ще же нѣ́сть хра́ма бцⷣы, И҆ ны́нѣ, трѧсе́нїѧ. Прокі́менъ трѧсе́нїѧ и҆ ст҃а́гѡ. А҆по́столъ трѧсе́нїѧ, и҆ дими́трїа. А҆ллилꙋ́їа, гла́съ д҃: Бж҃е ѿри́нꙋлъ ны̀ є҆сѝ: Сті́хъ, Стрѧ́слъ є҆сѝ зе́млю: И҆ ст҃а́гѡ, Првⷣникъ ꙗ҆́кѡ фі́нїѯъ процвѣте́тъ: Є҆ѵⷢ҇лїе трѧсе́нїѧ, и҆ дими́трїа. Прича́стенъ, Хвали́те гдⷭ҇а съ нб҃съ: И҆ ст҃а́гѡ, Въ па́мѧть вѣ́чнꙋю: [зрѝ] Рѧ́дъ же, а҆по́столъ и҆ є҆ѵⷢ҇лїе, чте́мъ под̾ зача́ло.</p>
<anchor type="folio" number="111" label="ра҃і"/>
<p>к҃з. Ст҃а́гѡ мч҃нка <wide>не́стора</wide>.</p>
<p>Стїхи̑ры ѻ҆ктѡ́иха, г҃: И҆ ст҃а́гѡ г҃, гла́съ и҃. Подо́бенъ: Ѽ пресла́внагѡ чꙋдесѐ! На стїхо́внѣ ѻ҆ктѡ́иха. Тропа́рь, гла́съ д҃: Мч҃нкъ тво́й гдⷭ҇и: септе́мврїа во в҃-й де́нь. На ᲂу҆́трени, ѻ҆́ба канѡ́на ѻ҆ктѡ́иха: и҆ ст҃а́гѡ на д҃, гла́съ д҃. По г҃-й пѣ́сни, сѣда́ленъ, гла́съ д҃. По ѕ҃-й пѣ́сни,</p>
<p>Конда́къ, гла́съ в҃. Подо́бенъ: Вы́шнихъ и҆щѧ̀:</p>
<p>Страда́льчествовавъ до́брѣ, безсме́ртнꙋю сла́вꙋ наслѣ́довалъ є҆сѝ ны́нѣ, ꙗ҆́кѡ во́инъ и҆зрѧ́дный влⷣки бы́лъ є҆сѝ мл҃твами дими́трїа мч҃нка: съ ни́мъ ᲂу҆́бѡ, не́сторе мꙋ́дре, молѧ̀, не преста́й ѡ҆ всѣ́хъ на́съ.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха. Сла́ва, ст҃а́гѡ. На стїхо́внѣ ѻ҆ктѡ́иха. На лїтꙋргі́и, слꙋ́жба мч҃нкѡвъ.</p>
<p>к҃и. Ст҃ы́хъ мꙋ́чєникъ, <wide>тере́нтїа</wide>, и҆ <wide>неоні́лы</wide>: И҆ прпⷣбнагѡ ѻ҆тца̀ на́шегѡ <wide>стефа́на</wide> савваі́та, и҆ творца̀ канѡ́нѡвъ.</p>
<p>Стїхи̑ры мч҃нкѡвъ г҃, гла́съ д҃. Подо́бенъ: Ꙗ҆́кѡ до́блѧ: и҆ прпⷣбнагѡ г҃, гла́съ и҃. Подо́бенъ: Ѽ пресла́внагѡ чꙋдесѐ! На стїхо́внѣ ѻ҆ктѡ́иха. Тропа́рь гла́съ д҃: Мч҃нцы твоѝ гдⷭ҇и: септе́мврїа въ к҃-й де́нь: И҆ прпⷣбнагѡ: Правосла́вїѧ наста́вниче: сегѡ̀ мѣ́сѧца въ а҃і-й де́нь. На ᲂу҆́трени, канѡ́нъ ѻ҆ктѡ́иха є҆ди́нъ, со і҆рмосо́мъ на ѕ҃: и҆ ст҃ы́хъ два̀: Мч҃нкѡвъ, гла́съ д҃: Прпⷣбнагѡ, гла́съ и҃. По г҃-й пѣ́сни,</p>
<p>Конда́къ, гла́съ д҃. Подо́бенъ: Вознесы́йсѧ:</p>
<p>Насади́лъ є҆сѝ добродѣ́телей ра́й и҆ напои́лъ є҆сѝ то́ками сле́зъ твои́хъ, ꙗ҆́кѡ жи́зни всесла́вне дре́во полꙋчи́въ, спасѝ мл҃твами твои́ми ѿ тлѝ ста́до твоѐ, и҆зба́ви ѿ ѡ҆бстоѧ́нїй те́плѣ чтꙋ́щихъ тѧ̀, <anchor type="folio" number="111v" label="ра҃і ѡ҆б."/> стефа́не: тѧ́ бо предста́телѧ велича́йша, мꙋ́дре, всѝ вѣ́рою и҆ любо́вїю стѧжа́хомъ.</p>
<p>И҆ сѣда́ленъ мч҃нка, гла́съ и҃. Сла́ва, прпⷣбнагѡ, гла́съ є҃. По ѕ҃-й пѣ́сни.</p>
<p>Конда́къ, гла́съ д҃. Подо́бенъ: Вознесы́йсѧ:</p>
<p>Мч҃нческаѧ чⷭ҇тна́ѧ па́мѧть прїи́де дне́сь, веселѧ́щи всѧ́чєскаѧ, тере́нтїа премꙋ́драгѡ, и҆ подрꙋ́жїѧ є҆гѡ̀. те́плѣ ᲂу҆̀бо стеце́мсѧ, да прїи́мемъ и҆сцѣле́нїе: сі́и бо бл҃года́ть прїе́мше ѿ дх҃а ст҃а́гѡ, и҆сцѣлѧ́ти недꙋ́ги и҆ болѣ̑зни дꙋ́шъ на́шихъ.</p>
<p>По ѳ҃-й пѣ́сни, свѣти́ленъ: и҆ на стїхо́внѣ ѻ҆ктѡ́иха.</p>
<p><red>🕃</red> Въ то́йже де́нь и҆́же во ст҃ы́хъ ѻ҆тца̀ на́шегѡ <wide>а҆рсе́нїа</wide>, а҆рхїепⷭ҇кпа се́рбскагѡ.</p>
<p>Соверша́етсѧ собо́ръ є҆гѡ̀, и҆дѣ́же лежа́тъ мо́щи є҆гѡ̀, и҆ и҆дѣ́же хра́мъ є҆гѡ̀.</p>
<p>Тропа́рь, гла́съ и҃:</p>
<p>Млⷭ҇ти наста́вниче, и҆ бл҃гоꙋтро́бїѧ сокро́вище: є҆́же всѣ̑мъ ѿве́рзлъ є҆сѝ, правовѣ́рїѧ ᲂу҆чи́телю, и҆ а҆рхїере́євъ бж҃е́ственное ᲂу҆добре́нїе, ѻ҆́тче на́шъ, і҆ера́рше а҆рсе́нїе, ни́щихъ бы́лъ є҆сѝ застꙋ́пникъ. тѣ́мъ молѝ хрⷭ҇та̀ бг҃а, просвѣти́ти дꙋ́шы на́шѧ, да не когда̀ ᲂу҆́снемъ въ сме́рть.</p>
<p>Конда́къ, гла́съ в҃. Подо́бенъ: Вы́шнихъ и҆щѧ̀:</p>
<p>Въ пи́щи слове́съ твои́хъ, бг҃оно́се а҆рсе́нїе, разꙋ́мнѡ ча̑да твоѧ̑ пита́ѧ, ѧ҆зы́комъ хвалѧ̀, ᲂу҆стна́ми же пѣ́нїе приносѧ̀, вѣща́нїемъ зовы́й: хрⷭ҇тѐ, ты̀ є҆сѝ свѣ́тъ неизрече́нный.</p>
<p><red>🕃</red> И҆ ст҃ы́ѧ мч҃нцы <wide>параске́ѵи</wide>.</p>
<p>И҆дѣ́же хра́мъ, подо́бнѣ пое́тсѧ.</p>
<p>Тропа́рь, гла́съ д҃.</p>
<p>Премꙋ́драѧ и҆ всехва́льнаѧ хрⷭ҇то́ва мч҃нца параске́ѵа, мꙋ́жескꙋю крѣ́пость прїе́мши, же́нскꙋю же не́мощь ѿве́ргши, дїа́вола побѣдѝ, и҆ мꙋчи́телѧ посрамѝ, вопїю́щи и҆ глаго́лющи: прїиди́те, <anchor type="folio" number="112" label="рв҃і"/> тѣ́ло моѐ мече́мъ ссѣцы́те, и҆ ѻ҆гне́мъ сожги́те: а҆́зъ бо ра́дꙋющисѧ и҆дꙋ̀ ко хрⷭ҇тꙋ̀ женихꙋ̀ моемꙋ̀, тоѧ̀ мл҃твами, хрⷭ҇тѐ бж҃е, сп҃сѝ дꙋ́шы на́шѧ.</p>
<p>Конда́къ, гла́съ г҃. Подо́бенъ: Дв҃а дне́сь:</p>
<p>Всест҃о́е и҆ непоро́чное мꙋче́нїе прине́сши, ꙗ҆́кѡ вѣ́но пречⷭ҇тно́е безсме́ртномꙋ женихꙋ̀ хрⷭ҇тꙋ̀, а҆́гг҃льское ликостоѧ́нїе возвесели́ла є҆сѝ, и҆ побѣди́ла є҆сѝ де́мѡнскїѧ кѡ́зни: сегѡ̀ ра́ди тѧ̀ че́стнѡ вѣ́рою чти́мъ, мч҃нце параске́ѵо многострада́льнаѧ.</p>
<p>к҃ѳ. Ст҃ы́ѧ прпⷣбномч҃нцы <wide>а҆настасі́и</wide> ри́млѧныни: И҆ прпⷣбнагѡ ѻ҆тца̀ на́шегѡ <wide>а҆вра́мїа</wide> затво́рника.</p>
<p>Стїхи̑ры мч҃нцы, г҃, гла́съ и҃. Подо́бенъ: Что̀ вы̀ нарече́мъ: И҆ прпⷣбнагѡ г҃, гла́съ то́йже. Подо́бенъ: Ѽ пресла́внагѡ чꙋдесѐ! На стїхо́внѣ ѻ҆ктѡ́иха. Тропа́рь мч҃нцы, гла́съ д҃: А҆́гница твоѧ̀ і҆и҃се: септе́мврїа въ ѕ҃і-й де́нь. Сла́ва, прпⷣбнагѡ, гла́съ и҃: Въ тебѣ̀ ѻ҆́тче: сегѡ̀ мѣ́сѧца въ а҃-й де́нь. На ᲂу҆́трени, канѡ́нъ ѻ҆ктѡ́иха є҆ди́нъ, на ѕ҃: И҆ ст҃ы́хъ два̀: мч҃нцы, гла́съ и҃: И҆ преподо́бнагѡ, гла́съ то́йже. По г҃-й пѣ́сни,</p>
<p>Конда́къ мч҃нцы, гла́съ г҃. Подо́бенъ: Дв҃а дне́сь:</p>
<p>Дѣ́вства вода́ми ѡ҆чище́на прпⷣбнаѧ, мꙋ́ченичества кровьмѝ, а҆настасі́е, вѣнча́вшисѧ, подае́ши сꙋ́щымъ въ нꙋ́ждахъ, недꙋ́гѡвъ и҆сцѣле́нїе и҆ сп҃се́нїе, пристꙋпа́ющымъ ѿ се́рдца: крѣ́пость бо тебѣ̀ подае́тъ хрⷭ҇то́съ, и҆сточа́ѧй бл҃года́ть приснотекꙋ́щꙋю,</p>
<p>И҆ сѣда́ленъ, гла́съ и҃. Сла́ва, прпⷣбнагѡ. По ѕ҃-й пѣ́сни.</p>
<p>Конда́къ а҆вра́мїѧ, гла́съ г҃. Подо́бенъ: Дв҃а дне́сь:</p>
<p>Во пло́ти ꙗ҆́кѡ а҆́гг҃лъ на землѝ ꙗ҆ви́лсѧ є҆сѝ, и҆ поще́нїемъ бы́лъ є҆сѝ ꙗ҆́кѡ дре́во насажде́нное, водо́ю воздержа́нїѧ до́брѣ возрасти́всѧ, тече́ньми твои́хъ сле́зъ скве́рнꙋ ѡ҆мы́въ: сегѡ̀ ра́ди ꙗ҆ви́лсѧ є҆сѝ прїѧ́телище бж҃е́ственное, а҆вра́мїе, дх҃а.</p>
<anchor type="folio" number="112v" label="рв҃і ѡ҆б."/>
<p>И҆ і҆́косъ. По ѳ҃-й пѣ́сни, свѣти́ленъ, и҆ на стїхо́внѣ, ѻ҆ктѡ́иха. На лїтꙋргі́и, прокі́менъ, гла́съ з҃: Чⷭ҇тна̀ пред̾ гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ: А҆по́столъ къ гала́тѡмъ, зача́ло сг҃і: Пло́дъ дх҃о́вный: А҆ллилꙋ́їа, гла́съ ѕ҃: Бл҃же́нъ мꙋ́жъ: Сті́хъ: Си́льно на землѝ бꙋ́детъ: Є҆ѵⷢ҇лїе матѳе́а, зача́ло м҃г: Всѧ̑ мнѣ̀ прєдана̀ сꙋ́ть: Прича́стенъ: Въ па́мѧть вѣ́чнꙋю:</p>
<p><red>🕃</red> Въ то́йже де́нь преставле́нїе прпⷣбнагѡ ѻ҆тца̀ на́шегѡ <wide>а҆вра́мїа</wide>, а҆рхїмандрі́та бг҃оѧвле́нскагѡ, росто́вскагѡ чꙋдотво́рца.</p>
<p>Соверша́етсѧ собо́ръ є҆гѡ̀ во ѻ҆би́тели є҆гѡ̀, и҆дѣ́же лежа́тъ мѡ́щи є҆гѡ̀, и҆лѝ хра́мъ є҆гѡ̀.</p>
<p>Тропа́рь, гла́съ а҃:</p>
<p>Просвѣти́всѧ бж҃е́ственною бл҃года́тїю, невѣ̑рныѧ лю́ди наста́вилъ є҆сѝ къ свѣ́тꙋ бг҃оразꙋ́мїѧ: и҆ по сме́рти сїѧ́ѧ свѣ́тлостїю житїѧ̀ твоегѡ̀, и҆сточа́еши и҆сцѣлє́нїѧ притека́ющымъ съ вѣ́рою къ ра́цѣ моще́й твои́хъ, а҆вра́мїе ѻ҆́тче на́шъ, хрⷭ҇та̀ бг҃а молѝ, дарова́ти на́мъ ве́лїю млⷭ҇ть.</p>
<p>Конда́къ, гла́съ в҃:</p>
<p>И҆́го хрⷭ҇то́во прїе́мъ, а҆вра́мїе, и҆ тогѡ̀ крⷭ҇тъ на ра́мо взе́мъ, послѣ́довалъ є҆сѝ є҆мꙋ̀: насажде́нъ бы́въ въ домꙋ̀ гдⷭ҇ни, и҆ процвѣ́лъ є҆сѝ ꙗ҆́кѡ фі́нїѯъ, и҆ ꙗ҆́кѡ ке́дръ, и҆́же въ лїва́нѣ, ᲂу҆мно́жилъ є҆сѝ ча̑да твоѧ̑, мꙋ́жъ жела́нїй дх҃о́вныхъ: ѿ возлю́бленнагѡ же а҆пⷭ҇ла і҆ѡа́нна бг҃осло́ва бл҃года́ть воспрїи́мъ, жезло́мъ сокрꙋши́лъ є҆сѝ і҆́дѡла, и҆ разсы́палъ є҆сѝ є҆го̀ ꙗ҆́кѡ пра́хъ, и҆ чꙋдотво́рецъ ᲂу҆́бѡ ве́лїй ꙗ҆ви́лсѧ є҆сѝ, прпⷣбне. тѣ́мже хрⷭ҇та̀ бг҃а молѝ непреста́ннѡ ѡ҆ всѣ́хъ на́съ.</p>
<anchor type="folio" number="113" label="рг҃і"/>
<p>л҃. Ст҃ы́хъ мч҃нкъ, <wide>зино́вїа</wide>, и҆ <wide>зинові́и</wide>, сестры̀ є҆гѡ̀.</p>
<p>Стїхи̑ры ѻ҆ктѡ́иха г҃: и҆ ст҃ы́хъ г҃, гла́съ д҃. Подо́бенъ: Ꙗ҆́кѡ до́блѧ: Сла́ва, гла́съ ѕ҃: Пѣ́сненный ли́къ: На стїхо́внѣ ѻ҆ктѡ́иха. Тропа́рь, гла́съ д҃: Мч҃нцы твоѝ гдⷭ҇и: септе́мврїа въ к҃-й де́нь. На ᲂу҆́трени, ѻ҆́ба канѡ́на ѻ҆ктѡ́иха, и҆ ст҃ы́хъ на д҃, гла́съ и҃. По г҃-й пѣ́сни, сѣда́ленъ, гла́съ а҃. По ѕ҃-й пѣ́сни,</p>
<p>Конда́къ, гла́съ и҃. Подо́бенъ: Ꙗ҆́кѡ нача́тки:</p>
<p>И҆́стины свидѣ́тели, и҆ бл҃гоче́стїѧ проповѣ́дники, дво́ицꙋ досто́йнѡ почти́мъ въ бг҃одꙋхнове́нныхъ пѣ́снехъ, зино́вїа вкꙋ́пѣ съ мꙋ́дрою зинові́ею, кꙋ́пнѡ жи́вшыѧ и҆ ѿше́дшыѧ, и҆ мꙋче́нїемъ прїи́мшыѧ вѣне́цъ нетлѣ́нный.</p>
<p>И҆ і҆́косъ. По ѳ҃-й пѣ́сни, свѣти́ленъ ѻ҆ктѡ́иха. Сла́ва, мч҃нкѡвъ: И҆ ны́нѣ, бг҃оро́диченъ. На стїхо́внѣ ѻ҆ктѡ́иха.</p>
<p>л҃а. Ст҃ы́хъ а҆пⷭ҇лъ <wide>стахѵ́а</wide>, <wide>а҆мплі́а</wide>, и҆ и҆̀же съ ни́ми: И҆ ст҃а́гѡ мч҃нка <wide>є҆пїма́ха</wide>.</p>
<p>Стїхи̑ры а҆пⷭ҇лѡвъ, гла́съ а҃. Подо́бенъ: Всехва́льнїи: и҆ мч҃нка, гла́съ д҃. Подо́бенъ: Ꙗ҆́кѡ до́блѧ: На стїхо́внѣ ѻ҆ктѡ́иха.</p>
<p>Тропа́рь, гла́съ г҃:</p>
<p>А҆пⷭ҇ли ст҃і́и, моли́те млⷭ҇тиваго бг҃а да прегрѣше́нїй ѡ҆ставле́нїе пода́стъ дꙋша́мъ на́шымъ.</p>
<p>Сла́ва, мч҃нка: Мч҃нкъ тво́й гдⷭ҇и: септе́мврїа во в҃-й де́нь. На ᲂу҆́трени, канѡ́нъ ѻ҆ктѡ́иха є҆ди́нъ, со і҆рмосо́мъ на ѕ҃: И҆ ст҃ы́хъ два̀. А҆пⷭ҇лѡвъ, гла́съ а҃: и҆ мч҃нка, гла́съ д҃. По г҃-й пѣ́сни, сѣда́ленъ а҆пⷭ҇лѡвъ, гла́съ а҃. Сла́ва, мч҃нка, гла́съ г҃. По ѕ҃-й пѣ́сни,</p>
<anchor type="folio" number="113v" label="рг҃і ѡ҆б."/>
<p>Конда́къ а҆пⷭ҇лѡвъ, гла́съ и҃. Подо́бенъ: ꙗ҆́кѡ нача́тки:</p>
<p>Ꙗ҆́кѡ сщ҃є́ннаѧ сокрѡ́вища всест҃а́гѡ дх҃а, и҆ со́лнца сла́вы сїѧ̑нїѧ по до́лгꙋ воспои́мъ мꙋ̑дрыѧ а҆пⷭ҇лы: а҆пе́ллїа, ᲂу҆рва́на же, и҆ а҆рїстовꙋ́ла, а҆мплі́а. наркі́сса, и҆ стахі́а, ꙗ҆̀же бл҃года́ть собра̀ бг҃а на́шегѡ.</p>
<p>По ѳ҃-й пѣ́сни, Свѣти́ленъ ѻ҆ктѡ́иха: Сла́ва, а҆пⷭ҇лѡвъ: И҆ ны́нѣ, бг҃оро́диченъ. На стїхо́внѣ ѻ҆ктѡ́иха.</p>
<footer/>
</document>
