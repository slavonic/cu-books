<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="folio" number="195" label="рч҃є"/>
<p><red><wide>Въ понедѣ́льникъ г҃-ѧ седми́цы</wide>,</red></p>
<p><red>на ᲂу҆́трени трⷪ҇чны гла́са. По а҃-мъ стїхосло́вїи глаго́лемъ сѣда́льны ᲂу҆мили́тєльныѧ ѻ҆смогла́сника, слꙋчи́вшагѡсѧ гла́са. По в҃-мъ же стїхосло́вїи сѣда́ленъ господи́на і҆ѡ́сифа, гла́съ и҃.</red></p>
<p><red>Подо́бенъ:</red> <red>П</red>овелѣ́нное та́йнѡ:</p>
<p><red>В</red>оздержа́нїѧ ѻ҆гне́мъ попали́мъ всѝ хвра̑стнаѧ страсте́й воста̑нїѧ, и҆ пла́мень ѻ҆́ный негаси́мый сле́зными ны́нѣ ᲂу҆гаси́мъ то́ки, вопїю́ще сꙋди́ти хотѧ́щемꙋ все́й землѝ: сп҃се бл҃гоꙋтро́бне гдⷭ҇и, неѡсꙋждє́ны на́съ соблюдѝ, подаѧ̀ на́мъ согрѣше́нїй проще́нїе. <red>[Два́жды.]</red></p>
<p><red>Бг҃оро́диченъ. Подо́бенъ:</red></p>
<p><red>Б</red>г҃обл҃года́тнаѧ чⷭ҇таѧ бл҃гослове́ннаѧ, за милосе́рдїе щедро́тъ, и҆з̾ тебѐ рожде́ннаго, съ вы́шними си́лами, и҆ со а҆рха́гг҃лы, и҆ со всѣ́ми безпло́тными, ѡ҆ на́съ моли́те непреста́ннѡ, да́ти на́мъ пре́жде конца̀ проще́нїе, и҆ ѡ҆чище́нїе грѣхѡ́въ и҆ житїѧ̀ и҆справле́нїе, ꙗ҆́кѡ да ѡ҆брѧ́щемъ млⷭ҇ть.</p>
<p><red>По г҃-мъ же стїхосло́вїи сѣда́ленъ, господи́на ѳео́дѡра: Гла́съ и҃.</red></p>
<p><red>Подо́бенъ:</red> <red>П</red>овелѣ́нное та́йнѡ:</p>
<p><red>Т</red>рⷪ҇це ст҃а́ѧ, и҆ чⷭ҇тна́ѧ, по́стъ въ седми́цахъ трїе́хъ соверша́ющыѧ, сохранѝ цѣ́лы и҆ неѡсꙋжде́ны, сподо́би <anchor type="folio" number="195v" label="рч҃є ѡ҆б."/> бл҃готещѝ и҆ къ про́чымъ, и҆ всѧ̑ за́пѡвѣди твоѧ̑ соверши́ти: ꙗ҆́кѡ да си́це дости́гнемъ неѡсꙋжде́ннѡ ви́дѣти пресла́вное воскрⷭ҇нїе, пѣ́нїе хвалꙋ̀ приносѧ́ще. <red>[Два́жды.]</red></p>
<p><red>Бг҃оро́диченъ, гла́съ то́йже:</red> <red>П</red>редста́тельство вѣ́рныхъ бг҃ороди́тельнице, ѡ҆скорблѧ́емыхъ ра́досте, и҆ сѣ́тꙋющихъ преве́лїе ᲂу҆тѣше́нїе, ѿ чре́ва твоегѡ̀ дв҃о всест҃а́гѡ преесте́ственнѡ ро́ждшагосѧ, непреста́ннѡ ѡ҆ на́съ со а҆́гг҃лы и҆ нача́лы молѝ, и҆зба́витисѧ на́мъ въ ча́съ и҆спыта́нїѧ, лю́тагѡ ѡ҆сꙋжде́нїѧ.</p>
<p><red>Канѡ́нъ въ мине́и, и҆ настоѧ́щїй трипѣ́снецъ, господи́на і҆ѡ́сифа.</red></p>
<p><red>И҆ стїхосло́витсѧ пѣ́снь. Гла́съ и҃.</red></p>
<p><red>Пѣ́снь а҃.</red></p>
<p><red>І҆рмо́съ:</red> <red>П</red>ѣ́снь возсле́мъ лю́дїе:</p>
<p><red>И҆</red>мѣ́ѧй ꙗ҆́кѡ бг҃ъ ми́лостивное, ка́ющасѧ прїимѝ мѧ̀, и҆жди́вшаго житїѐ моѐ блꙋ́днѡ, вопїю̀ тѝ: согрѣши́хъ, клеветникѡ́въ не тре́бꙋю, стꙋ́дъ дѣ́лъ мои́хъ приносѧ̀.</p>
<p><red>С</red>нѣ́дь ѡ҆ста́вль а҆́гг҃льскꙋю, ᲂу҆подо́бихсѧ скотѡ́мъ, внегда̀ пита́тисѧ скве́рною ѕло́бою: но ᲂу҆́бѡ ѡ҆браща́ющасѧ прїимѝ мѧ̀, ꙗ҆́кѡ є҆ди́наго ѿ нає́мникъ твои́хъ, нбⷭ҇ный ѻ҆́ч҃е.</p>
<p><red>Н</red>о́щь сласте́й ѿ пи́щи прибыва́ющꙋю всѝ вѣ́рнїи ѡ҆ста́вивше, къ свѣ́тꙋ и҆́стины тща́тельнѡ пристꙋ́пимъ, да свѣтоно́сныѧ трапе́зы сподо́бимсѧ.</p>
<p><red>Бг҃оро́диченъ:</red> <red>Р</red>а́дꙋйсѧ прест҃ы́й хра́ме, рꙋно̀ бг҃оро́сное, запечатлѣ́нный и҆сто́чниче безсме́ртныѧ стрꙋѝ: ста́до твоѐ влⷣчце сохранѧ́й ѿ всѧ́кихъ ра́тникѡвъ невоева́но.</p>
<p><red>И҆́ный господи́на ѳео́дѡра. Гла́съ то́йже.</red></p>
<p><red>І҆рмо́съ:</red> <red>П</red>ои́мъ бг҃ꙋ:</p>
<p><red>Н</red>ы́нѣ въ седми́цахъ трїе́хъ, ꙗ҆́коже дре́вле тридне́внѣ і҆и҃ль, ѡ҆чи́стившесѧ бра́тїе, въ го́рꙋ моли́твъ <anchor type="folio" number="196" label="рч҃ѕ"/> дости́гнемъ, и҆ ѿтꙋ́дꙋ бж҃е́ственный гла́съ ᲂу҆слы́шавше, хрⷭ҇та̀ воспои́мъ.</p>
<p><red>Ꙗ҆́</red>коже самѱѡ́нъ посто́мъ ᲂу҆крѣ́пльшесѧ, прїиди́те, ꙗ҆́коже и҆на́го ѕвѣ́рѧ порази́мъ лю́дїе, чре́внаго бѣ́са, и҆ не посмѣе́тсѧ далі́да страсте́й, прельща́ющаѧ на́съ.</p>
<p><red>Трⷪ҇ченъ:</red> <red>Т</red>рѝ пою̀ херꙋві́мски, ст҃о́е тебѐ бж҃ество̀: свѣ́ты и҆ свѣ́тъ, и҆ живо́тъ и҆ животы̀, бг҃а ро́ждшаго, бг҃а рожде́ннаго, бг҃а ѿ ѻ҆ц҃а̀ и҆сходѧ́щаго, дх҃а жива́го.</p>
<p><red>Бг҃оро́диченъ:</red> <red>Р</red>а́дꙋйсѧ є҆́ѵы ра́досте, и҆́бо ѻ҆́ныѧ печа́ль ржⷭ҇тво́мъ твои́мъ преста̀ чⷭ҇таѧ. ра́дꙋйсѧ, незаходи́магѡ свѣ́та свѣ́тлый ѻ҆́блаче, и҆з̾ негѡ́же возсїѧ̀ хрⷭ҇то́съ бг҃ъ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>В</red>ѣ́рою ꙗ҆́коже дв҃дъ, и҆ мы̀ смиренномꙋ́дрїемъ воѡрꙋжи́вшесѧ, ꙗ҆́кѡ и҆на́го голїа́ѳа го́рдаго ᲂу҆ма̀ низложи́вше, посѣце́мъ кꙋ́пнѡ и҆ тьмы̑ страсте́й.</p>
<p><red>І҆рмо́съ:</red> <red>П</red>ои́мъ бг҃ꙋ, ѡ҆ го́рькїѧ рабо́ты фараѡ́новы и҆зба́вльшемꙋ і҆и҃лѧ, и҆ ѻ҆́гненнымъ столпо́мъ и҆ свѣ́тлымъ ѻ҆́блакомъ наста́вльшемꙋ, ꙗ҆́кѡ просла́висѧ.</p>
<p><red>Пѣ́снь и҃.</red></p>
<p><red>І҆рмо́съ:</red> <red>Б</red>г҃оглаго́ливїи:</p>
<p><red>И҆</red>жди́въ бога́тство ѻ҆те́ческое со блꙋдни́цами, и҆згна́нъ бы́хъ ѿ преддве́рїй бл҃года́ти ѻ҆каѧ́нный: но прїими́ мѧ̀ ѻ҆́ч҃е, за безчи́сленнꙋю млⷭ҇ть.</p>
<p><red>В</red>о свѣтлѣ́йшемъ поста̀ свѣтозаре́нїи мл҃твъ просвѣти́вшесѧ, свѣтови́дни бꙋ́демъ, ꙗ҆́кѡ да грѣхо́вныѧ тьмы̀ и҆збѣ́гнемъ.</p>
<p><red>М</red>о́литъ тѧ̀ ли́къ безпло́тныхъ, херꙋві́ми мо́лѧтъ, и҆ ст҃ы́хъ чи́нове, дꙋ́шы на́шѧ сп҃сѝ хрⷭ҇тѐ, многомлⷭ҇тиве. <anchor type="folio" number="196v" label="рч҃ѕ ѡ҆б."/></p>
<p><red>Бг҃оро́диченъ:</red> <red>Н</red>едѣ́ланный гро́здъ заче́ншаѧ, ѡ҆мраче́нна мѧ̀ пїѧ́нствомъ грѣха̀ ᲂу҆цѣломꙋ́дри бцⷣе дв҃о, наде́ждо дꙋ́шъ на́шихъ.</p>
<p><red>И҆́ный. І҆рмо́съ:</red> <red>П</red>окрыва́ѧй вода́ми:</p>
<p><red>Ѻ҆</red>те́ческагѡ сокро́вища, и҆мѣ́нїѧ чꙋ́днагѡ, ма́тере всѣ́хъ послꙋжи́вшихъ влⷣцѣ хрⷭ҇тꙋ̀, прїиди́те наслади́мсѧ бра́тїе поста̀: и҆́бо се́й ᲂу҆крѣплѧ́етъ тѣ́ло, и҆ просвѣща́етъ ᲂу҆́мъ и҆ се́рдце.</p>
<p><red>Г</red>едеѡ́на чꙋ́днаго подража́ющи дꙋшѐ, добродѣ́тєли носѧ́щи, вѣ́рꙋ, наде́ждꙋ и҆ любо́вь хрⷭ҇то́вꙋ, и҆зы́ди ᲂу҆бива́ющи и҆ноплемє́нныѧ стра̑сти, ꙗ҆́коже ѻ҆́ный съ тремѝ сты̀, мадїа́мскїй ꙗ҆зы́къ потреблѧ́ѧ.</p>
<p><red>Трⷪ҇ченъ: И҆</red> трⷪ҇цꙋ сла́влю тѧ̀, и҆ ꙗ҆́кѡ є҆ди́ницꙋ пою̀ тѧ̀, бж҃ество̀ є҆ди́но, ѻ҆́ч҃е вседержи́телю, и҆ є҆динонача́льне сн҃е, дш҃е ст҃ы́й, и҆ всевлⷣчнѧѧ держа́во, є҆ди́но є҆стество̀, є҆ди́но црⷭ҇тво, въ трїе́хъ начерта́нїихъ же покланѧ́емое.</p>
<p><red>Бг҃оро́диченъ:</red> <red>Ꙗ҆́</red>же въ ржⷭ҇твѣ̀ ᲂу҆бѣжѐ болѣ́зни преесте́ственнѡ, въ твое́й чⷭ҇тнѣ́й стрⷭ҇ти позна̀ ро́ждшаѧ тѧ̀, и҆ болѣ́зноваше зрѧ́щи на крⷭ҇тѣ̀ тѧ̀ пригвожде́на во́лею ѿ і҆ꙋде́євъ, на вода́хъ зе́млю ѡ҆снова́вшаго.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Є҆</red>гда̀ прїи́деши во сла́вѣ твое́й сꙋди́ти все́й землѝ, съ ты́сѧщами и҆ тьма́ми си́лъ твои́хъ: тогда̀ мѧ̀ гдⷭ҇и пощадѝ, ѡ҆сла́би, и҆ и҆зба́ви ѡ҆сꙋжде́нїѧ, не посрамѝ менѐ, нижѐ ѡ҆сꙋдѝ ѻ҆гню̀ вѣ́чномꙋ.</p>
<p><red>Х</red>ва́лимъ, бл҃гослови́мъ, покланѧ́емсѧ гдⷭ҇ви, пою́ще и҆ превозносѧ́ще во всѧ̑ вѣ́ки.</p>
<p><red>І҆рмо́съ:</red> <red>П</red>окрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. <anchor type="folio" number="197" label="рч҃з"/></p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>П</red>роѧвле́нное:</p>
<p><red>Ѿ</red> твоеѧ̀ ᲂу҆дали́вшасѧ ѻ҆́ч҃е любвѐ, и҆ во́льными стремле́ньми сласте́й порабоще́на, ѡ҆браща́ющасѧ ꙗ҆́кѡ блꙋ́днаго прїимѝ: є҆ди́нъ бо є҆сѝ многомлⷭ҇тивъ.</p>
<p><red>Н</red>епло́днаѧ ꙗ҆ви́хсѧ смоко́вница, є҆ди́нꙋ то́кмѡ ѕло́бꙋ дѣ́лаѧ ѻ҆каѧ́нный, ѻ҆́гнь мнѣ̀ и҆схода́таившꙋю: ты̀ ᲂу҆́бѡ гдⷭ҇и плодоно́сна мѧ̀ покажѝ, дѣѧ̑нїѧ бл҃га̑ѧ плодоносѧ́ща тебѣ̀.</p>
<p><red>П</red>ости́сѧ дꙋшѐ моѧ̀ ѕло́бы и҆ лꙋка́вства, ᲂу҆держи́сѧ гнѣ́ва и҆ ꙗ҆́рости, и҆ всѧ́кагѡ грѣха̀: і҆и҃съ бо такова́гѡ хо́щетъ поста̀, чл҃вѣколю́бецъ бг҃ъ на́шъ.</p>
<p><red>Бг҃оро́диченъ:</red> <red>Т</red>ы̀ є҆сѝ бцⷣе ѻ҆рꙋ́жїе на́ше, и҆ стѣна̀, ты̀ є҆сѝ застꙋпле́нїе къ тебѣ̀ прибѣга́ющихъ: тѧ̀ и҆ ны́нѣ на мл҃твꙋ дви́жемъ, да и҆зба́вимсѧ ѿ врагѡ́въ на́шихъ.</p>
<p><red>И҆́ный. І҆рмо́съ:</red> <red>В</red>елича́емъ тѧ̀:</p>
<p><red>Ч</red>и́стый по́стъ, ѕлы́хъ ѿложе́нїе принесе́мъ, ꙗ҆́кѡ да́ры бл҃гопрїѧ́тны, хрⷭ҇тꙋ̀ бг҃ꙋ на́шемꙋ.</p>
<p><red>Є҆</red>лїссе́й дре́вле ка́кѡ пита́ше прⷪ҇ро́ки, ᲂу҆вѣ́дѣвши дꙋшѐ, любе́знѡ пита́йсѧ, бл҃годарѧ́щи хрⷭ҇та̀.</p>
<p><red>Трⷪ҇ченъ:</red> <red>Т</red>рїѷпоста́сное є҆ди́но тѧ̀ бж҃ество̀ воспѣва́ю, ли́цы зра́къ, ѻ҆ц҃а̀ безнача́льнаго, и҆ сн҃а, и҆ дх҃а жива́го.</p>
<p><red>Бг҃оро́диченъ:</red> <red>Б</red>г҃омт҃и ѻ҆трокови́це, черто́же нбⷭ҇нагѡ цр҃ѧ̀ хрⷭ҇та̀, сп҃сѝ мл҃твами твои́ми, любо́вїю пою́щыѧ тѧ̀.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Д</red>анїи́лъ въ ро́вѣ ѕвѣ́ри ᲂу҆кротѝ, воздержа́нїѧ броздо́ю, и҆ мы̀ постѧ́щесѧ стра̑сти ᲂу҆дрꙋчи́мъ.</p>
<p><red>І҆рмо́съ:</red> <red>В</red>елича́емъ тѧ̀ всенепоро́чнꙋю мт҃рь хрⷭ҇та̀ бг҃а на́шегѡ, ю҆́же ѡ҆сѣнѝ дх҃ъ ст҃ы́й.</p>
<p><red>Свѣти́ленъ гла́са.</red> <anchor type="folio" number="197v" label="рч҃з ѡ҆б."/></p>
<p><red>На стїхо́внѣ самогла́сенъ днѐ, два́жды, гла́съ д҃:</red></p>
<p><red>В</red>ъ лю́тꙋю прегрѣше́нїй мои́хъ скве́рнꙋ ѡ҆блеко́хсѧ, и҆ ра́дости черто́га и҆згна́нъ бы́хъ, ᲂу҆ще́дри мѧ̀ неизглаго́ланнымъ твои́мъ бл҃гоꙋтро́бїемъ, ꙗ҆́кѡ блꙋ́днаго сы́на, бж҃е, и҆ поми́лꙋй мѧ̀.</p>
<p><red>Мꙋ́чениченъ:</red> <red>К</red>то̀ не диви́тсѧ зрѧ̀, ст҃і́и мꙋ́чєницы, по́двигъ до́брый, и҆́мже подвиза́стесѧ; ка́кѡ бо въ тѣлесѝ сꙋ́ще, безпло́тнаго врага̀ побѣди́сте, хрⷭ҇та̀ и҆сповѣ́давше, и҆ крⷭ҇то́мъ воѡрꙋжи́вшесѧ; тѣ́мже досто́йнѡ ꙗ҆ви́стесѧ де́мѡнѡвъ прогони́тели, и҆ ва́рварѡвъ бори́тели, непреста́ннѡ моли́те, сп҃сти́сѧ дꙋша́мъ на́шымъ.</p>
<p><red>Сла́ва, и҆ ны́нѣ, бг҃оро́диченъ, гла́съ то́йже:</red> <red>С</red>вѣщѐ неꙋгаси́маѧ, престо́ле пра́ведный, пречⷭ҇таѧ влⷣчце, молѝ сп҃сти́сѧ дꙋша́мъ на́шымъ.</p>
<p><red>На ѕ҃-мъ часѣ̀ тропа́рь прⷪ҇ро́чества, гла́съ д҃:</red></p>
<p><red>Ꙗ҆́</red>кѡ не́мощни є҆смы̀, и҆ разсла́блени грѣхмѝ, и҆сцѣлѝ сокрꙋшє́нїѧ на̑ша, врачꙋ̀ дꙋ́шъ на́шихъ, свѣ́дый ᲂу҆́мъ человѣ́чь, чл҃вѣколю́бче.</p>
<p><red>Прокі́менъ, ѱало́мъ м҃а, гла́съ д҃:</red> <red>М</red>л҃тва бг҃ꙋ живота̀ моегѡ̀, рекꙋ̀ бг҃ꙋ: застꙋ́пникъ мо́й є҆сѝ. <red>Сті́хъ:</red> <red>И҆́</red>мже ѡ҆́бразомъ жела́етъ є҆ле́нь на и҆сто́чники водны̑ѧ:</p>
<p><red>Прⷪ҇ро́чества и҆са́їина чте́нїе. [Глава̀ и҃, ст. г҃і- к҃в, глава̀ ѳ҃, ст. а҃-з҃]</red></p>
<p><red>Г</red>дⷭ҇а си́лъ, того̀ ѡ҆ст҃и́те, и҆ то́й бꙋ́детъ тебѣ̀ въ стра́хъ. И҆ а҆́ще бꙋ́деши ᲂу҆пова́ѧ на него̀, бꙋ́детъ тебѣ̀ во ѡ҆сщ҃е́нїе, а҆ не ꙗ҆́коже ѡ҆ ка́мень претыка́нїѧ преткне́шисѧ, нижѐ ꙗ҆́кѡ ѡ҆ ка́мень паде́нїѧ: до́мове же і҆а́кѡвли въ прꙋ́глѣ, и҆ въ раздо́лїи сѣдѧ́щїи во і҆ерⷭ҇ли́мѣ. Сегѡ̀ ра́ди и҆знемо́гꙋтъ въ ни́хъ мно́зи, и҆ падꙋ́тъ, и҆ сокрꙋша́тсѧ, и҆ прибли́жатсѧ, и҆ ꙗ҆́ти бꙋ́дꙋтъ человѣ́цы въ тверды́ни сꙋ́ще. Тогда̀ ꙗ҆вле́ни бꙋ́дꙋтъ печатлѣ́ющїи зако́нъ, є҆́же не ᲂу҆чи́тисѧ. И҆ рече́тъ: <anchor type="folio" number="198" label="рч҃и"/> пождꙋ̀ бг҃а ѿвра́щшагѡ лицѐ своѐ ѿ до́мꙋ і҆а́кѡвлѧ, и҆ ᲂу҆пова́ѧ бꙋ́дꙋ на́нь. Сѐ а҆́зъ, и҆ дѣ́ти, ꙗ҆́же мѝ дадѐ бг҃ъ: и҆ бꙋ́дꙋтъ зна́мєнїѧ, и҆ чꙋдеса̀ въ домꙋ̀ і҆и҃левѣ ѿ гдⷭ҇а саваѡ́ѳа, и҆́же ѡ҆бита́етъ на горѣ̀ сїѡ́нъ. И҆ а҆́ще рекꙋ́тъ къ ва́мъ: и҆зыщи́те чревоволше́бникѡвъ, и҆ ѿ землѝ возглаша́ющихъ, тщесло́вꙋющихъ, и҆̀же ѿ чре́ва глаша́ютъ: не ꙗ҆зы́къ ли къ бг҃ꙋ своемꙋ̀ взы́щетъ, что̀ и҆спытꙋ́ютъ мє́ртвыѧ ѡ҆ живы́хъ; зако́нъ бо въ по́мощь дадѐ, да рекꙋ́тъ не ꙗ҆́коже сло́во сїѐ, за́нь же не лѣ́ть да́ры даѧ́ти. И҆ прїи́детъ на вы̀ жесто́къ гла́дъ, и҆ бꙋ́детъ, є҆гда̀ вза́лчете, ско́рбни бꙋ́дете, и҆ ѕло̀ рече́те кнѧ́зю, и҆ ѻ҆те́чествꙋ. И҆ воззрѧ́тъ на не́бо горѣ̀, и҆ на зе́млю ни́зꙋ при́зрѧтъ, и҆ сѐ скꙋ́дость тѣ́сна, и҆ тьма̀, ско́рбь и҆ тѣснота̀ и҆ тьма̀, ꙗ҆́коже не ви́дѣти: и҆ не ѡ҆скꙋдѣ́етъ въ тѣснотѣ̀ сы́й да́же до вре́мене. Сїѐ пре́жде и҆спі́й, ско́рѡ творѝ страно̀ завꙋлѡ́нѧ, и҆ землѐ нефѳалі́млѧ, и҆ про́чїи при мо́ри живꙋ́щїи, и҆ ѡ҆б̾онꙋ̀ странꙋ̀ і҆ѻрда́на. Галїле́а ꙗ҆зы́кѡвъ, лю́дїе ходѧ́щїи во тьмѣ̀, ви́дѣша свѣ́тъ ве́лїй: живꙋ́щїи во странѣ̀ и҆ сѣ́ни сме́ртнѣй, свѣ́тъ возсїѧ́етъ на вы̀. Мно́жайшыѧ лю́ди, ꙗ҆̀же и҆зве́лъ є҆сѝ въ весе́лїи твое́мъ: и҆ возвеселѧ́тсѧ пред̾ тобо́ю, ꙗ҆́коже веселѧ́щїисѧ въ жа́твꙋ, и҆ ꙗ҆́коже веселѧ́тсѧ дѣлѧ́щїи кѡры́сти. занѐ ѿѧ́тсѧ ꙗ҆ре́мъ лежа́й на ни́хъ, и҆ же́злъ, и҆́же на вы́и и҆́хъ: же́злъ бо и҆стѧзꙋ́ющихъ разсы́па гдⷭ҇ь, ꙗ҆́коже въ де́нь, и҆́же на мадїа́ма. Ꙗ҆́кѡ всѧ́кꙋю ѻ҆де́ждꙋ со́браннꙋ ле́стїю, и҆ ри́зꙋ съ примире́нїемъ ѿдадꙋ́тъ, и҆ восхотѧ́тъ, да бы́ша ѻ҆гне́мъ сожже́ни бы́ли. Ꙗ҆́кѡ ѻ҆троча̀ роди́сѧ на́мъ, сн҃ъ, и҆ даде́сѧ на́мъ, є҆гѡ́же нача́льство бы́сть на ра́мѣ є҆гѡ̀: и҆ нарица́етсѧ и҆́мѧ є҆гѡ̀, вели́ка совѣ́та а҆́гг҃лъ: чꙋ́денъ, совѣ́тникъ, бг҃ъ крѣ́пкїй, властели́нъ, <anchor type="folio" number="198v" label="рч҃и ѡ҆б."/> кн҃зь ми́ра, ѻ҆ц҃ъ бꙋ́дꙋщагѡ вѣ́ка: приведꙋ́ бо ми́ръ на кнѧ́зи, ми́ръ и҆ здра́вїе є҆мꙋ̀. И҆ ве́лїе нача́льство є҆гѡ̀, и҆ ми́ра є҆гѡ̀ нѣ́сть предѣ́ла на прⷭ҇то́лѣ дв҃довѣ, и҆ на црⷭ҇твѣ є҆гѡ̀, и҆спра́вити є҆̀, и҆ застꙋпи́ти є҆го̀ въ сꙋдѣ̀ и҆ пра́вдѣ, ѿ ны́нѣ и҆ до вѣ́ка: ре́вность гдⷭ҇а саваѡ́ѳа сотвори́тъ сїѧ̑.</p>
<p><red>Прокі́менъ, ѱало́мъ м҃в, гла́съ ѕ҃:</red> <red>С</red>п҃се́нїе лица̀ моегѡ̀ и҆ бг҃ъ мо́й. <red>Сті́хъ:</red> <red>С</red>ꙋдѝ мѝ бж҃е, и҆ разсꙋдѝ прю̀ мою̀.</p>
<p><red><wide>Въ понедѣ́льникъ г҃-ѧ седми́цы ве́чера</wide>.</red></p>
<p><red>На</red> <red>Г</red>дⷭ҇и воззва́хъ <red>поста́вимъ стїхѡ́въ ѕ҃, и҆ пое́мъ настоѧ́щыѧ подѡ́бны трипѣ́снца: и҆ мине́и г҃.</red></p>
<p><red>Стїхи̑ры подѡ́бны господи́на і҆ѡ́сифа. Гла́съ а҃.</red></p>
<p><red>Подо́бенъ:</red> <red>В</red>сехва́льнїи мч҃ницы:</p>
<p><red>П</red>о́стъ возлю́бимъ, дꙋшѝ стра̑сти лютѣ́йшыѧ дѣ́йствомъ дх҃а ᲂу҆вѧда́ющїй, и҆ бж҃е́ствєннаѧ дѣѧ̑нїѧ дѣ́ѧти ᲂу҆крѣплѧ́ющїй, и҆ ᲂу҆́мъ на нб҃о возсыла́ющїй, и҆ проще́нїе хода́тайствꙋющїй, ѡ҆ ни́хже согрѣши́хомъ, да́рꙋемое ѿ бг҃а ще́драгѡ.</p>
<p><red>Подо́бенъ:</red></p>
<p><red>В</red>сѐ житїѐ моѐ стꙋ́днѡ и҆жди́въ гдⷭ҇и, со блꙋдни́цами ѻ҆каѧ́нный, ꙗ҆́коже блꙋ́дный ᲂу҆миле́нїемъ зовꙋ̀: ѻ҆́ч҃е нбⷭ҇ный, согрѣши́хъ, ѡ҆чи́сти и҆ сп҃си́ мѧ, и҆ не ѿри́ни менѐ самогѡ̀ ѿ тебѐ ᲂу҆дали́вшасѧ, и҆ бж҃е́ственными дѣ́лы ны́нѣ ѡ҆бнища́вшагѡ.</p>
<p><red>И҆́на стїхи́ра подо́бна господи́на ѳео́дѡра, гла́съ г҃:</red> <red>П</red>рїиди́те всѝ:</p>
<p><red>П</red>рїиди́те всѝ въ кѷмва́лѣхъ ѱало́мскихъ, честно́е воздержа́нїе цѣлꙋ́юще, возгласи́мъ: въ не́мъ бо мы́сленнѡ <anchor type="folio" number="199" label="рч҃ѳ"/> ѕмі́ѧ ѕлонача́льнаго расто́ргнемъ. тѣ́мже со дерзнове́нїемъ возопїи́мъ хрⷭ҇тꙋ̀: пода́ждь сп҃се неѡсꙋжде́ннѡ всест҃ы́й тво́й крⷭ҇тъ ви́дѣти, и҆ поклони́тисѧ, во ѱалмѣ́хъ и҆ пѣ́нїихъ пра́здновати свѣ́тлѡ.</p>
<p><red>И҆ мине́и г҃. Сла́ва и҆ ны́нѣ, бг҃оро́диченъ:</red></p>
<p><red>Прокі́менъ, ѱало́мъ м҃г, гла́съ д҃: Ѡ҆</red> бз҃ѣ похва́лимсѧ ве́сь де́нь, и҆ ѡ҆ и҆́мени твое́мъ и҆сповѣ́мысѧ во вѣ́къ. <red>Сті́хъ:</red> <red>Б</red>ж҃е, ᲂу҆ши́ма на́шима ᲂу҆слы́шахомъ:</p>
<p><red>Бытїѧ̀ чте́нїе. [Глава̀ ѕ҃, ст. ѳ҃-к҃в.]</red></p>
<p><red>Н</red>ѡ́е человѣ́къ пра́веденъ, соверше́нъ сы́й въ ро́дѣ свое́мъ, бг҃ꙋ ᲂу҆годѝ нѡ́е. Роди́ же нѡ́е трѝ сы́ны, си́ма, ха́ма, і҆а́феѳа. Растлѣ́сѧ же землѧ̀ пред̾ бг҃омъ, и҆ напо́лнисѧ землѧ̀ непра́вды. И҆ ви́дѣ гдⷭ҇ь бг҃ъ зе́млю, и҆ бѣ̀ растлѣ́нна: ꙗ҆́кѡ растлѝ всѧ́ка пло́ть пꙋ́ть сво́й на землѝ: И҆ речѐ гдⷭ҇ь бг҃ъ нѡ́ю: вре́мѧ всѧ́кагѡ человѣ́ка прїи́де пред̾ мѧ̀, ꙗ҆́кѡ и҆спо́лнисѧ землѧ̀ непра́вды ѿ ни́хъ: и҆ сѐ а҆́зъ погꙋблю̀ и҆́хъ и҆ зе́млю. Сотворѝ ᲂу҆̀бо себѣ̀ ковче́гъ ѿ дре́въ [негнїю́щихъ] четвероꙋго́льныхъ: гнѣ́зда сотвори́ши въ ковче́зѣ, и҆ посмоли́ши є҆го̀ внꙋтрьꙋ́дꙋ и҆ внѣꙋ́дꙋ смоло́ю. И҆ та́кѡ сотвори́ши ковче́гъ: тре́хъ сѡ́тъ лакте́й долгота̀ ковче́га, и҆ пѧти́десѧти лакте́й широта̀, и҆ три́десѧти лакте́й высота̀ є҆гѡ̀. Собира́ѧ сво́домъ сотвори́ши ковче́гъ, и҆ въ ла́коть сверши́ши є҆го̀ свы́ше: две́рь же ковче́га сотвори́ши ѿ страны̀: ѡ҆бита̑лища двокрѡ́вна и҆ трекрѡ́вна сотвори́ши въ не́мъ. А҆́зъ же сѐ наведꙋ̀ пото́пъ, во́дꙋ на зе́млю, погꙋби́ти всѧ́кꙋ пло́ть, въ не́йже є҆́сть дꙋ́хъ жи́зни под̾ нб҃се́мъ: и҆ є҆ли̑ка сꙋ́ть на землѝ, сконча́ютсѧ. И҆ поста́влю завѣ́тъ мо́й съ тобо́ю: вни́деши же въ ковче́гъ ты̀, и҆ сы́нове твоѝ, и҆ жена̀ <anchor type="folio" number="199v" label="рч҃ѳ ѡ҆б."/> твоѧ̀ и҆ жєны̀ сынѡ́въ твои́хъ съ тобо́ю. И҆ ѿ всѣ́хъ скотѡ́въ, и҆ ѿ всѣ́хъ га̑дъ, и҆ ѿ всѣ́хъ ѕвѣре́й, и҆ ѿ всѧ́кїѧ пло́ти, два̀ два̀ ѿ всѣ́хъ введе́ши въ ковче́гъ, да пита́еши съ собо́ю: мꙋ́жескїй по́лъ и҆ же́нскїй бꙋ́дꙋтъ. Ѿ всѣ́хъ пти́цъ перна́тыхъ по ро́дꙋ, и҆ ѿ всѣ́хъ скотѡ́въ по ро́дꙋ, и҆ ѿ всѣ́хъ гадѡ́въ по́лзающихъ по землѝ по ро́дꙋ и҆́хъ, два̀ два̀ ѿ всѣ́хъ вни́дꙋтъ къ тебѣ̀, пита́тисѧ съ тобо́ю, мꙋ́жескїй по́лъ и҆ же́нскїй. Ты́ же возмѝ себѣ̀ ѿ всѣ́хъ бра́шенъ, ꙗ҆̀же и҆́мате ꙗ҆́сти, и҆ собере́ши къ себѣ̀, и҆ бꙋ́дꙋтъ тебѣ̀ и҆ ѻ҆́нымъ бра́шно. И҆ сотворѝ нѡ́е всѧ̑, є҆ли̑ка заповѣ́да є҆мꙋ̀ гдⷭ҇ь бг҃ъ, та́кѡ сотворѝ.</p>
<p><red>Прокі́менъ, ѱало́мъ м҃д, гла́съ ѕ҃:</red> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. <red>Сті́хъ:</red> <red>Ѿ</red>ры́гнꙋ се́рдце моѐ сло́во бла́го:</p>
<p><red>При́тчей чте́нїе. [Глава̀ и҃, ст. а҃-к҃а]</red></p>
<p><red>С</red>ы́не, ты̀ премꙋ́дрость проповѣ́ждь, да ра́зꙋмъ послꙋ́шаетъ тебѐ. На высо́кихъ бо крае́хъ є҆́сть, посредѣ́ же сте́зь стои́тъ: При вратѣ́хъ бо си́льныхъ присѣди́тъ, во вхо́дѣхъ же пое́тсѧ. Ва́съ ѽ человѣ́цы, молю̀, и҆ вдаю̀ мо́й гла́съ сынѡ́мъ человѣ́чєскимъ. Оу҆разꙋмѣ́йте неѕло́бивїи кова́рство, ненака́заннїи же приложи́те се́рдце. Послꙋ́шайте менѐ: честна̑ѧ бо рекꙋ̀, и҆ и҆знесꙋ̀ ѿ ᲂу҆сте́нъ пра̑ваѧ. Ꙗ҆́кѡ и҆́стинѣ поꙋчи́тсѧ горта́нь мо́й, ме́рзки же предо мно́ю ᲂу҆стны̀ лжи̑выѧ. Съ пра́вдою всѝ глаго́лы ᲂу҆́стъ мои́хъ, ничто́же въ ни́хъ стро́потно, нижѐ развраще́нно: Всѧ̑ пра̑ва разꙋмѣва́ющымъ, и҆ пра̑ва ѡ҆брѣта́ющымъ ра́зꙋмъ. Прїими́те наказа́нїе, а҆ не сребро̀, и҆ ра́зꙋмъ па́че зла́та и҆скꙋше́на: и҆збира́йте же вѣ́дѣнїе па́че зла́та чи́ста. Лꙋ́чше бо премꙋ́дрость ка́менїй многоцѣ́нныхъ, <anchor type="folio" number="200" label="с҃"/> всѧ́кое же честно́е недосто́йно є҆ѧ̀ є҆́сть. А҆́зъ премꙋ́дрость всели́хъ совѣ́тъ и҆ ра́зꙋмъ, и҆ смы́слъ а҆́зъ призва́хъ. Стра́хъ гдⷭ҇нь ненави́дитъ непра̑вды, досаждє́нїѧ же и҆ горды̑ни, и҆ пꙋти̑ лꙋка́выхъ: возненави́дѣхъ же а҆́зъ развращє́нныѧ пꙋти̑ ѕлы́хъ. Мо́й совѣ́тъ и҆ ᲂу҆твержде́нїе, мо́й ра́зꙋмъ, моѧ́ же крѣ́пость. Мно́ю ца́рїе ца́рствꙋютъ, и҆ си́льнїи пи́шꙋтъ пра́вдꙋ. Мно́ю вельмѡ́жи велича́ютсѧ, и҆ власти́тели мно́ю держа́тъ зе́млю. А҆́зъ лю́бѧщыѧ мѧ̀ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Бога́тство и҆ сла́ва моѧ̀ є҆́сть, и҆ стѧжа́нїе мно́гихъ и҆ пра́вда. Лꙋ́чше є҆́сть плоди́ти менѐ па́че зла́та и҆ ка́менїѧ дра́га: мои́ же плоды̀ лꙋ́чше сребра̀ и҆збра́нна. Въ пꙋте́хъ пра́вды хождꙋ̀, и҆ посредѣ̀ сте́зь ѡ҆правда́нїѧ живꙋ̀: Да раздѣлю̀ лю́бѧщымъ мѧ̀ и҆мѣ́нїе, и҆ сокрѡ́вища и҆́хъ и҆спо́лню бл҃ги́хъ.</p>
<p><red>На стїхо́внѣ самогла́сенъ днѐ, два́жды.</red> <red>Гла́съ в҃:</red></p>
<p><red>Ѻ҆́</red>ч҃е бл҃гі́й, ѿ всѣ́хъ ꙗ҆̀же да́лъ мѝ є҆сѝ, ѡ҆бнажѝ мѧ̀ безꙋ́мїе моѐ: ᲂу҆дали́хсѧ ѿ тебѐ, и҆ порабо́тахъ стра́нномꙋ граждани́нꙋ, живѡ́тнаѧ мє́рзкаѧ пасо́хъ, и҆ ни тѣ́хъ пи́щи насы́тихсѧ. тѣ́мже притеко́хъ къ тебѣ̀, вѣ́дый твоѐ бл҃гоꙋтро́бїе: покры́й мою̀ наготꙋ̀ человѣколю́бїемъ твои́мъ, и҆ сп҃сѝ мѧ̀.</p>
<p><red>Мꙋ́чениченъ:</red> <red>С</red>т҃ы̑мъ мч҃нкѡмъ молѧ́щымсѧ ѡ҆ на́съ, и҆ хрⷭ҇та̀ пою́щымъ, всѧ́каѧ пре́лесть преста̀, и҆ человѣ́ческїй ро́дъ вѣ́рою сп҃са́етсѧ.</p>
<p><red>Сла́ва, и҆ ны́нѣ, бг҃оро́диченъ, гла́съ то́йже: Ѿ</red> ложе́снъ твои́хъ дв҃и́ческихъ свѣ́тъ мі́рови возсїѧ̀, сло́вомъ сло́во: того̀ молѝ чⷭ҇таѧ всест҃а́ѧ дв҃о, и҆зба́витисѧ дꙋша́мъ на́шымъ ѿ сѣ́тей вра́жїихъ. <anchor type="folio" number="200v" label="с҃ ѡ҆б."/></p>
<p><red><wide>Во вто́рникъ г҃-ѧ седми́цы на ᲂу҆́трени</wide>,</red></p>
<p><red>трⷪ҇чны гла́са. По а҃-мъ стїхосло́вїи сѣда́льны ᲂу҆мили́тєльны ѻ҆смогла́сника. По в҃-мъ же стїхосло́вїи сѣда́ленъ господи́на і҆ѡ́сифа, гла́съ а҃.</red></p>
<p><red>Подо́бенъ:</red> <red>К</red>а́мени запеча́танꙋ:</p>
<p><red>П</red>осто́мъ и҆ моле́нїемъ себѐ ѡ҆чи́стимъ, и҆ ѡ҆ ᲂу҆бо́гихъ промышле́нїемъ бг҃ꙋ ᲂу҆годи́мъ. воздо́хнемъ, воспла́чемсѧ те́плѣ, ꙗ҆́кѡ и҆́мамы вре́мѧ ѡ҆браще́нїѧ: да пла́ча вѣ́чнагѡ сꙋ́щагѡ въ пла́мени гее́нны и҆зба́вимсѧ, сла́вꙋ возсыла́юще хрⷭ҇тꙋ̀, покаѧ́нїе ѡ҆предѣли́вшемꙋ человѣ́кѡмъ всѣ̑мъ, ѡ҆браща́ющымсѧ мы́сли пра́востїю. <red>[Два́жды.]</red></p>
<p><red>Бг҃оро́диченъ:</red> <red>Р</red>ꙋ́цѣ твоѝ бж҃е́ственнїи, и҆́миже содѣ́телѧ носи́ла є҆сѝ дв҃о прест҃а́ѧ, воплоще́нна бж҃ество́мъ, просте́рши ᲂу҆молѝ, и҆зба́витисѧ на́мъ ѿ и҆скꙋше́нїй, и҆ страсте́й, и҆ бѣ́дъ, восхвалѧ́ющымъ тѧ̀ любо́вїю и҆ вопїю́щымъ тебѣ̀: сла́ва все́льшемꙋсѧ въ тѧ̀, сла́ва проше́дшемꙋ и҆з̾ тебѐ, сла́ва свободи́вшемꙋ на́съ ржⷭ҇тво́мъ твои́мъ.</p>
<p><red>По г҃-мъ стїхосло́вїи сѣда́ленъ господи́на ѳео́дѡра, гла́съ г҃.</red></p>
<p><red>Подо́бенъ:</red> <red>Д</red>а веселѧ́тсѧ:</p>
<p><red>П</red>осто́мъ веселѧ́щесѧ, пѣ́сньми ра́дꙋющесѧ, и҆ мл҃твами держа́вꙋ на всѧ̑ стра̑сти ѡ҆бносѧ́ще, попере́мъ ловлє́нїѧ велїа́рѡва, возопїи́мъ хрⷭ҇тꙋ̀ послѣ́дꙋюще: крⷭ҇тъ тво́й ви́дѣти сподо́би на́съ, ꙗ҆́кѡ ще́дръ, подаѧ̀ на́мъ ве́лїю млⷭ҇ть. <red>[Два́жды.]</red></p>
<p><red>Бг҃оро́диченъ: Подо́бенъ:</red> <red>К</red>расотѣ̀ дѣ́вства:</p>
<p><red>Б</red>г҃обл҃же́ннаѧ мт҃и безневѣ́стнаѧ, болѣ́знꙋющꙋю мою̀ дꙋ́шꙋ ᲂу҆врачꙋ́й, ꙗ҆́кѡ содержи́мь є҆́смь лю́тѣ прегрѣше́ньми бцⷣе. ѿѻнꙋ́дꙋже и҆ взыва́ю тѝ воздыха́нїемъ <anchor type="folio" number="201" label="с҃а"/> се́рдца моегѡ̀: прїимѝ мѧ̀ всенепоро́чнаѧ, многосогрѣши́вшаго, да дерзнове́нїемъ вопїю̀ тѝ: ра́дꙋйсѧ бж҃їе жили́ще.</p>
<p><red>Канѡ́нъ въ мине́и, и҆ настоѧ́щїй трипѣ́снецъ, господи́на і҆ѡ́сифа.</red></p>
<p><red>И҆ стїхосло́витсѧ пѣ́снь. Гла́съ а҃.</red></p>
<p><red>Пѣ́снь в҃.</red></p>
<p><red>І҆рмо́съ:</red> <red>В</red>и́дите ви́дите, ꙗ҆́кѡ бг҃ъ а҆́зъ є҆́смь, порабощє́ныѧ лю́ди і҆и҃лєвы, мѡѷсе́ю народоводи́ти въ пꙋсты́ни повелѣ́вый, и҆ сп҃сы́й ꙗ҆́кѡ си́ленъ вла́стїю мое́ю.</p>
<p><red>П</red>рисво́илъ мѧ̀ є҆сѝ ба́нею креще́нїѧ, пребл҃гі́й ѻ҆́ч҃е, бога́тствомъ всѧ́кимъ ᲂу҆краси́въ до́брыхъ: но порабо́тахъ хотѧ̀ неплѡ́днымъ помыслѡ́мъ, тѣ́мже ѡ҆бнища́хъ.</p>
<p><red>М</red>лⷭ҇тивъ, млⷭ҇тивъ, млⷭ҇тивъ бꙋ́ди мѝ гдⷭ҇и, сꙋдѝ сꙋ́дъ мо́й мнѣ̀, пра́ведный сꙋдїѐ, ма́лое моѐ воздыха́нїе за млⷭ҇ть ве́лїю прїе́мъ хрⷭ҇тѐ, и҆ не пре́зри менѐ.</p>
<p><red>С</red>овле́кшесѧ скве́рныѧ ѻ҆де́жды невоздержа́нїѧ, ѡ҆блече́мсѧ въ свѣ́тлꙋю ри́зꙋ воздержа́нїѧ, и҆ свѣ́тли бы́вше, свѣ́тлое и҆зба́вителѧ дости́гнемъ воста́нїе.</p>
<p><red>Бг҃оро́диченъ:</red> <red>С</red>п҃сѝ мѧ̀, сп҃сѝ мѧ̀ сп҃са ро́ждшаѧ: ви́ждь ско́рбь мою̀ чⷭ҇таѧ, ю҆́же мно́жество безмѣ́рныхъ мои́хъ ѕѡ́лъ притворѧ́етъ по всѧ̑ дни̑, ѻ҆каѧ́ннѣй мое́й дꙋшѝ, ѿ неча́ѧнїѧ.</p>
<p><red>И҆́ный господи́на ѳео́дѡра, гла́съ г҃.</red></p>
<p><red>І҆рмо́съ:</red> <red>В</red>и́дите ви́дите:</p>
<p><red>В</red>и́дите ви́дите, ꙗ҆́кѡ а҆́зъ є҆́смь, сп҃се́нїе ва́мъ и҆сточи́вый, ꙗ҆́кѡ бг҃ъ, є҆́же воздержа́нїемъ всѝ земні́и почерпи́те.</p>
<p><red>В</red>и́дите ви́дите, ꙗ҆́кѡ а҆́зъ є҆́смь, вре́мѧ ѡ҆предѣли́вый сщ҃е́нное, ст҃о́е ва́мъ, во ᲂу҆чрежде́нїе дꙋше́вное, поста̀ по́прище. <anchor type="folio" number="201v" label="с҃а ѡ҆б."/></p>
<p><red>Сла́ва:</red> <red>Т</red>рⷪ҇цꙋ просла́вимъ, є҆ди́ницѣ поклони́мсѧ, безнача́льномꙋ безнача́льнагѡ ѻ҆ц҃а̀ сн҃ꙋ є҆диноро́дномꙋ, дх҃ꙋ сопресто́льномꙋ, и҆ ѻ҆ц҃ꙋ̀ соприсносꙋ́щномꙋ.</p>
<p><red>Бг҃оро́диченъ:</red> <red>М</red>олѝ непреста́ннѡ сп҃са всенепоро́чнаѧ, тѧ̀ бг҃ꙋ ᲂу҆сты̀ и҆ дꙋше́ю и҆сповѣ́дающымъ, ѿ всѧ́кагѡ ѡ҆бстоѧ́нїѧ и҆зба́витисѧ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>В</red>е́лїй є҆сѝ гдⷭ҇и и҆ чꙋ̑дна дѣла̀ твоѧ̑, ꙗ҆́кѡ въ ро́вѣ неснѣде́на показа́лъ є҆сѝ и҆ногда̀ данїи́ла ѿ львѡ́въ, посто́мъ ѡ҆гражда́ема.</p>
<p><red>І҆рмо́съ:</red> <red>В</red>и́дите ви́дите, ꙗ҆́кѡ а҆́зъ є҆́смь сп҃съ мі́ра, свѣ́тъ и҆́стинный, и҆сто́чникъ жи́зни, сн҃ъ бж҃їй.</p>
<p><red>Пѣ́снь и҃.</red></p>
<p><red>І҆рмо́съ:</red> <red>Є҆</red>гѡ́же ᲂу҆жаса́ютсѧ:</p>
<p><red>П</red>ла́чꙋ и҆ рыда́ю, ча́съ помышлѧ́ѧ, во́ньже и҆́мамъ предста́ти престо́лꙋ стра́шномꙋ, мꙋче́нїємъ пови́ненъ мно́гихъ мои́хъ ѕѡ́лъ, ꙗ҆̀же въ невѣ́дѣнїи сотвори́хъ, и҆ ра́зꙋмѣ.</p>
<p><red>М</red>ѡѷсе́й ѡ҆чисти́лище по́стъ ѡ҆брѣ́тъ, бг҃а разꙋмѣ̀ є҆ди́наго чи́стаго: дꙋшѐ моѧ̀ посто́мъ ѡ҆чи́стисѧ, да прибли́жишисѧ бг҃ꙋ чл҃вѣколю́бцꙋ.</p>
<p><red>П</red>о́стъ возлю́бимъ, ма́терь добродѣ́телей: пи́щꙋ возненави́димъ, роди́тельницꙋ страсте́й, и҆ воззове́мъ: ѻ҆́ч҃е, и҆́же на нб҃сѣ́хъ, сп҃сѝ на́съ, сп҃сѝ мл҃твами ст҃ы́хъ твои́хъ.</p>
<p><red>Бг҃оро́диченъ:</red> <red>С</red>ꙋдїю̀, є҆го́же родила̀ є҆сѝ дв҃о марїа́мъ, ᲂу҆молѝ въ ча́съ мѧ̀ сꙋда̀ ᲂу҆ще́дрити чⷭ҇таѧ, и҆ сп҃стѝ ѡ҆сꙋжде́ннаго, є҆ди́на предста́тельнице ро́дꙋ человѣ́ческомꙋ. <anchor type="folio" number="202" label="с҃в"/></p>
<p><red>И҆́ный. І҆рмо́съ:</red> <red>В</red>ъ пла́мень ко ѻ҆трокѡ́мъ:</p>
<p><red>П</red>остѡ́въ пресвѣ́тлꙋю бл҃года́ть прїе́мше, добродѣ́тельми ѡ҆блиста́имсѧ, ти̑хаѧ ли́ца, ти̑хїѧ и҆ ѻ҆бы́чаи показꙋ́юще, дꙋше́внагѡ ᲂу҆строе́нїѧ.</p>
<p><red>П</red>ости́всѧ є҆лїссе́й, ѻ҆́трока сѡмані́тїдѣ подадѐ жи́ва. ѡ҆ се́мъ разꙋмѣ́имъ бра́тїе, по́стъ ко́ль до́бръ, ко́ль вели́къ, ко́ль бг҃одарова́ннаѧ бл҃года́ть.</p>
<p><red>Б</red>л҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.</p>
<p><red>Трⷪ҇ченъ:</red> <red>С</red>о ѻ҆ц҃е́мъ сн҃ꙋ поклони́мсѧ, и҆ дх҃ꙋ ст҃о́мꙋ въ трⷪ҇цѣ є҆ди́нѣй, со а҆́гг҃лы зовꙋ́ще бре́нными ᲂу҆сты̀: сла́ва въ вы́шнихъ бг҃ꙋ, и҆́же въ трⷪ҇цѣ.</p>
<p><red>Бг҃оро́диченъ:</red> <red>Ѻ҆</red>троча̀ ражда́еши, дѣ́вствꙋющи є҆ди́на бг҃ора́дованнаѧ, та́йна вели́каѧ, ᲂу҆жа́сное чꙋ́до: бг҃а бо родила̀ є҆сѝ воплоще́нна, сп҃са мі́рꙋ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Д</red>а никто́же на́съ ᲂу҆ны́нїемъ и҆ лѣ́ностїю ѡ҆бложи́тсѧ, ѽ бра́тїе! вре́мѧ дѣ́ланїѧ, ча́съ торжества̀: кто̀ премꙋ́дръ ᲂу҆́бѡ во є҆ди́нъ де́нь прїѡбрѣстѝ всѧ̑ вѣ́ки;</p>
<p><red>Х</red>ва́лимъ, бл҃гослови́мъ, покланѧ́емсѧ гдⷭ҇ви:</p>
<p><red>І҆рмо́съ:</red> <red>В</red>ъ пла́мень ко ѻ҆трокѡ́мъ є҆врє́йскимъ снизше́дшаго, бж҃їею си́лою, и҆ ꙗ҆́вльшагосѧ гдⷭ҇а, сщ҃е́нницы бл҃гослови́те, и҆ превозноси́те во всѧ̑ вѣ́ки.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>С</red>вѣтоно́сный ѻ҆́блакъ:</p>
<p><red>В</red>ъ грѣхо́внꙋю пꙋчи́нꙋ, во ѿча́ѧнїѧ глꙋбинꙋ̀, въ треволнє́нїѧ помышле́нїй, и҆ страсте́й бꙋ́ри впа́дъ вопїю̀: млⷭ҇ти бе́здно, помозѝ мѝ, и҆ твои́мъ бл҃гоꙋтро́бїемъ ѡ҆дождѝ мѝ ѡ҆чище́нїе грѣхѡ́въ. <anchor type="folio" number="202v" label="с҃в ѡ҆б."/></p>
<p><red>П</red>още́нїемъ тѣ́ло, воздержа́нїемъ дꙋ́хъ, слеза́ми дꙋ́шꙋ ѡ҆чи́стимъ вѣ́рнїи, и҆ чи́сти чи́стагѡ свѣ́тлѡ ᲂу҆срѧ́щемъ, зрѧ́ще сп҃си́тєльныѧ стрⷭ҇ти, ꙗ҆̀же претерпѣ̀ на́съ ра́ди и҆зба́витель.</p>
<p><red>Ꙗ҆́</red>кѡ мыта́рь стеню̀, ꙗ҆́коже блꙋдни́ца слезю̀, ꙗ҆́кѡ разбо́йникъ вопїю̀: помѧнѝ мѧ̀ ще́дре, ꙗ҆́кѡ слѣпы́й зовꙋ̀ тѝ: сн҃е бж҃їй, ѿве́рзи ѻ҆́чи дꙋшѝ моеѧ̀, ѡ҆слѣплє́нныѧ ѕло́бою льсти́вагѡ запина́телѧ.</p>
<p><red>Бг҃оро́диченъ:</red> <red>Н</red>есѣко́мꙋю го́рꙋ, непроходи́мꙋю две́рь, вы́шшꙋю нб҃сѐ и҆ тва́ри всеѧ̀, добро́тꙋ і҆а́кѡвлю, рꙋ́чкꙋ всезлатꙋ́ю, и҆ мо́стъ, и҆ мт҃рь зижди́телѧ, дв҃ꙋ ᲂу҆бл҃жи́мъ вѣ́рнїи.</p>
<p><red>И҆́ный. І҆рмо́съ:</red> <red>Н</red>а сїна́йстѣй горѣ̀:</p>
<p><red>Н</red>астоѧ́щыѧ дни̑ поразꙋмѣ́вше, па́че всѣ́хъ сщ҃е́нныхъ, мл҃твы бг҃ꙋ возсле́мъ, со́вѣстїю чи́стою, ча́стѡ прекланѧ́юще колѣ̑на, и҆ глаго́люще: гдⷭ҇и, прїимѝ молє́нїѧ и҆ мл҃твы рабѡ́въ твои́хъ при́снѡ.</p>
<p><red>Л</red>ю́дїе сѣдо́ша, ꙗ҆́коже пи́шетсѧ, ꙗ҆́сти же и҆ пи́ти, и҆ воста́ша и҆гра́ти, слꙋжа́ще и҆стꙋка́нномꙋ веельфегѡ́рꙋ: ви́ждь ѡ҆б̾ѧде́нїѧ лю̑тыѧ вѡ́лны. мы́ же пости́мсѧ, и҆ просла́вимсѧ, ꙗ҆́кѡ вели́кїй мѡѷсе́й.</p>
<p><red>Сла́ва:</red> <red>С</red>ꙋщество́мъ є҆ди́ница є҆́сть несѣко́ма, пребж҃е́ственнаѧ трⷪ҇ца, соединѧ́ема є҆стество́мъ, дѣли́тсѧ ли́цы сво́йственнѡ: несѣко́ма бо сѣче́тсѧ, є҆ди́но сꙋ́щи трои́тсѧ: сїѧ̀ ѻ҆ц҃ъ є҆́сть, сн҃ъ, и҆ дх҃ъ живы́й соблюда́ющаѧ всѐ.</p>
<p><red>И҆ ны́нѣ:</red> <red>Ѻ҆</red>трокороди́тельницꙋ дв҃ꙋ кто̀ слы́ша, и҆ мт҃рь без̾ мꙋ́жа; мр҃і́е соверша́еши чꙋ́до: но скажи́ ми, ка́кѡ, не и҆спытꙋ́й глꙋбины̀ бг҃орожде́нїѧ моегѡ̀, сїѐ всеи́стинное па́че человѣ́ческагѡ ᲂу҆ма̀ постиже́нїе. <anchor type="folio" number="203" label="с҃г"/></p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Ꙗ҆́</red>кѡ тво́й гнѣ́въ нестерпи́мый на грѣ́шники, кто̀ про́чее стерпи́тъ гдⷭ҇и, ѿ сегѡ̀ преще́нїѧ; безмѣ́рнꙋю и҆мѣ́ѧй млⷭ҇ть, сп҃сѝ мѧ̀ бл҃гоꙋтро́бїемъ твои́мъ не по дѣлѡ́мъ мои̑мъ мнѡ́гимъ и҆ лю̑тымъ.</p>
<p><red>І҆рмо́съ:</red> <red>Н</red>а сїна́йстѣй горѣ̀, ви́дѣ тѧ̀ въ кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю во чре́вѣ, данїи́лъ же тѧ̀ ви́дѣ го́рꙋ несѣко́мꙋю, же́злъ прозѧ́бшїй, и҆са́їа взыва́ше, ѿ ко́рене дв҃дова.</p>
<p><red>Свѣти́ленъ гла́са.</red></p>
<p><red>На стїхо́внѣ самогла́сенъ днѐ, два́жды.</red> <red>Гла́съ з҃:</red></p>
<p><red>С</red>огрѣши́хъ, и҆сповѣ́даюсѧ тебѣ̀ гдⷭ҇и, блꙋ́дный а҆́зъ, не смѣ́ю на нб҃о воззрѣ́ти ѻ҆чи́ма, ѿтꙋ́дꙋ бо ѿпа́дъ, бы́хъ ѻ҆каѧ́ненъ: согрѣши́хъ на нб҃о и҆ пред̾ тобо́ю, и҆ нѣ́смь досто́инъ нарещи́сѧ сы́нъ тво́й, самого̀ себѐ ѿрица́ю, не тре́бꙋю ѡ҆глаго́льникѡвъ, нижѐ па́ки свидѣ́телей: и҆́мамъ ѡ҆блича́ющїй мѧ̀ блꙋ́дъ, и҆́мамъ ѡ҆блича́ющее ѕло́е житїѐ, и҆́мамъ посрамлѧ́ющꙋю ѡ҆держа́щꙋю мою̀ наготꙋ̀, къ срамотѣ́ же рꙋ̑бы, и҆́миже ѡ҆дѣ́ѧнъ є҆́смь. бл҃гоꙋтро́бне ѻ҆́ч҃е, сн҃е є҆диноро́дный, дш҃е ст҃ы́й, ка́ющасѧ мѧ̀ прїимѝ, и҆ поми́лꙋй мѧ̀.</p>
<p><red>Мч҃нченъ:</red> <red>П</red>осредѣ̀ сꙋди́ща законопрестꙋ̑пникъ, ра́дꙋющесѧ вопїѧ́хꙋ страстоте́рпцы твоѝ: гдⷭ҇и сла́ва тебѣ̀.</p>
<p><red>Сла́ва, и҆ ны́нѣ, бг҃оро́диченъ.</red></p>
<p><red>Подо́бенъ:</red></p>
<p><red>Р</red>оди́лсѧ є҆сѝ ѿ дв҃ы несказа́ннѡ хрⷭ҇тѐ, и҆ просвѣти́лъ є҆сѝ сꙋ́щыѧ во тьмѣ̀, вопїю́щыѧ: гдⷭ҇и сла́ва тебѣ̀.</p>
<p><red>На ѕ҃-мъ часѣ̀ тропа́рь прⷪ҇ро́чества, гла́съ з҃:</red></p>
<p><red>С</red>п҃се́нїе на́ше є҆сѝ гдⷭ҇и, и҆ защи́титель въ де́нь печа́ли, поми́лꙋй на́съ по вели́цѣй млⷭ҇ти твое́й чл҃вѣколю́бче. <anchor type="folio" number="203v" label="с҃г ѡ҆б."/></p>
<p><red>Прокі́менъ, ѱало́мъ м҃є, гла́съ д҃:</red> <red>Г</red>дⷭ҇ь си́лъ съ на́ми, застꙋ́пникъ на́шъ бг҃ъ і҆а́кѡвль. <red>Сті́хъ:</red> <red>Б</red>г҃ъ на́мъ прибѣ́жище и҆ си́ла.</p>
<p><red>Прⷪ҇ро́чества и҆са́їина чте́нїе. [Глава̀ ѳ҃, ст. ѳ҃- к҃а. глава̀ і҃, ст. а҃-д҃.]</red></p>
<p><red>Та́кѡ глаго́летъ гдⷭ҇ь:</red> <red>ᲂу҆</red>разꙋмѣ́ютъ всѝ лю́дїе є҆фре́мѡвы, и҆ живꙋ́щїи въ самарі́и, въ досажде́нїи и҆ высо́комъ се́рдцѣ глаго́люще: Плі̑нѳы падо́ша, но прїиди́те, и҆зсѣче́мъ ка́менїе, и҆ посѣче́мъ черни́чїе и҆ ке́дры, и҆ сози́ждемъ себѣ̀ сто́лпъ. И҆ разрꙋши́тъ бг҃ъ востаю́щыѧ на го́рꙋ сїѡ́ню, и҆ врагѝ є҆гѡ̀ разсы́плетъ: Сѷрі́ю ѿ востѡ́къ со́лнца, и҆ є҆́ллины ѿ за́пада со́лнца, поѧда́ющыѧ і҆и҃лѧ всѣ́ми ᲂу҆сты̀, во всѣ́хъ си́хъ не ѿврати́сѧ ꙗ҆́рость є҆гѡ̀, но є҆щѐ рꙋка̀ є҆гѡ̀ высока̀. И҆ лю́дїе не ѡ҆брати́шасѧ, до́ндеже ꙗ҆́звени бы́ша, и҆ гдⷭ҇а не взыска́ша. И҆ ѿѧ́тъ гдⷭ҇ь ѿ і҆и҃лѧ главꙋ̀ и҆ ѻ҆́шибъ, вели́ка и҆ ма́ла, во є҆ди́нъ де́нь: Ста́рца, и҆ чꙋдѧ́щихсѧ ли́цамъ, сїѐ нача́ло: и҆ прⷪ҇ро́ка ᲂу҆ча́ща беззакѡ́ннаѧ, се́й ѻ҆́шибъ. И҆ бꙋ́дꙋтъ блажа́щїи люде́й си́хъ льстѧ́ще, и҆ льстѧ́тъ, ꙗ҆́кѡ да поглотѧ́тъ ѧ҆̀. Сегѡ̀ ра́ди ѡ҆ ю҆́ношахъ и҆́хъ не возвесели́тсѧ гдⷭ҇ь, и҆ сиро́тъ и҆́хъ, и҆ вдови́цъ и҆́хъ не поми́лꙋетъ: ꙗ҆́кѡ всѝ беззако́ннїи и҆ лꙋка́вїи, и҆ всѧ̑каѧ ᲂу҆ста̀ глаго́лютъ непра́вдꙋ. во всѣ́хъ си́хъ не ѿврати́сѧ ꙗ҆́рость є҆гѡ̀, но є҆щѐ рꙋка̀ є҆гѡ̀ высока̀. И҆ разгори́тсѧ ꙗ҆́кѡ ѻ҆́гнь беззако́нїе, и҆ ꙗ҆́кѡ тро́скотъ сꙋхі́й поѧде́нъ бꙋ́детъ ѻ҆гне́мъ: и҆ разгори́тсѧ въ ча́щахъ дꙋбра́вныхъ, и҆ поѧ́стъ, ꙗ҆̀же ѻ҆́крестъ холмѡ́въ всѧ̑. За ꙗ҆́рость гнѣ́ва гдⷭ҇нѧ сгорѣ̀ всѧ̀ землѧ̀, и҆ бꙋ́дꙋтъ лю́дїе, ꙗ҆́кѡ ѻ҆гне́мъ пожже́ни: человѣ́къ бра́та своегѡ̀ не поми́лꙋетъ. Но ᲂу҆клони́тсѧ на де́сно, ꙗ҆́кѡ вза́лчетъ, и҆ снѣ́сть ѿ шꙋ́їихъ, и҆ не насы́титсѧ человѣ́къ ꙗ҆ды́й плѡ́ти мы́шцы своеѧ̀: снѣ́сть бо манассі́й є҆фре́мово, и҆ є҆фре́мъ <anchor type="folio" number="204" label="с҃д"/> манассі́ино, ꙗ҆́кѡ вкꙋ́пѣ повою́ютъ і҆ꙋ́дꙋ. Во всѣ́хъ си́хъ не ѿврати́сѧ ꙗ҆́рость [є҆гѡ̀] но є҆щѐ рꙋка̀ є҆гѡ̀ высока̀. Го́ре пи́шꙋщымъ лꙋка́вство: пи́шꙋщїи бо, лꙋка́вство пи́шꙋтъ: Оу҆клонѧ́юще сꙋ́дъ ᲂу҆бо́гихъ, восхища́юще сꙋ́дъ ни́щихъ люде́й мои́хъ, ꙗ҆́кѡ бы́ти и҆̀мъ вдови́цѣ въ расхище́нїе, и҆ сиротѣ̀ въ разграбле́нїе. И҆ что̀ сотворѧ́тъ въ де́нь посѣще́нїѧ; ско́рбь бо ва́мъ ѿдале́че прїи́детъ, и҆ къ комꙋ̀ прибѣ́гнете, да помо́жетъ ва́мъ; и҆ гдѣ̀ ѡ҆ста́вите сла́вꙋ ва́шꙋ, Є҆́же не впа́сти въ плѣне́нїе; и҆ под̾ ᲂу҆бїе́нными падꙋ́тъ: и҆ во всѣ́хъ си́хъ не ѿврати́сѧ гнѣ́въ є҆гѡ̀, но є҆щѐ рꙋка̀ є҆гѡ̀ высока̀.</p>
<p><red>Прокі́менъ, ѱало́мъ м҃ѕ, гла́съ г҃:</red> <red>П</red>о́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте. <red>Сті́хъ:</red> <red>В</red>сѝ ꙗ҆зы́цы восплещи́те рꙋка́ми:</p>
<p><red><wide>Во вто́рникъ г҃-ѧ седми́цы ве́чера</wide>.</red></p>
<p><red>На</red> <red>Г</red>дⷭ҇и воззва́хъ, <red>поста́вимъ стїхѡ́въ ѕ҃. И҆ пое́мъ подо́бны трипѣ́снца г҃, и҆ мине́и г҃. Подо́бенъ господи́на і҆ѡ́сифа. Гла́съ г҃:</red> <red>П</red>оста́виша три́десѧть сре́брєникъ:</p>
<p><red>Г</red>дⷭ҇и, крⷭ҇то́мъ ᲂу҆би́вый льсти́ваго, ѿ пре́лести є҆гѡ̀ и҆зба́ви мѧ̀ согрѣша́ющаго, и҆ прельща́ема: и҆ посто́мъ ѡ҆чи́стивъ мѧ̀, да́ждь мѝ твоѧ̑ хотѣ̑нїѧ соверши́ти, ꙗ҆́кѡ да ви́ждꙋ влⷣко, ра́дꙋѧсѧ, чⷭ҇тны̑ѧ стрⷭ҇ти твоѧ̑.</p>
<p><red>Подо́бенъ:</red></p>
<p><red>Оу҆</red>ѧзви́хсѧ сла́дости ѻ҆рꙋ́жїемъ, гдⷭ҇и, и҆ лю́тѣ ве́сь ᲂу҆мертви́хсѧ, и҆сцѣлѝ, и҆ ѡ҆живѝ смире́ннꙋю мою̀ дꙋ́шꙋ, копїе́мъ прободы́йсѧ влⷣко: и҆ ᲂу҆ѧ́звена стрѣло́ю врага̀, ꙗ҆́кѡ ще́дръ и҆сцѣлѝ, и҆ чⷭ҇тны́хъ твои́хъ страсте́й прича́стника мѧ̀ покажѝ. <anchor type="folio" number="204v" label="с҃д ѡ҆б."/></p>
<p><red>И҆́на стїхи́ра господи́на ѳео́дѡра, гла́съ в҃.</red></p>
<p><red>Подо́бенъ:</red> <red>Д</red>а ра́спнетсѧ:</p>
<p><red>П</red>още́нїемъ гдⷭ҇и, дꙋ́шы просвѣти́вше, да сподо́бимсѧ неѡсꙋжде́ннѡ крⷭ҇тъ тво́й ви́дѣти въ ра́дости, и҆ поклони́тисѧ стра́хомъ и҆ любо́вїю: просвѣща́етъ бо то́й стрⷭ҇ти твоѧ̑ вѡ́льныѧ, ꙗ҆̀же бл҃говолѝ дости́гнꙋти на́мъ, ꙗ҆́кѡ чл҃вѣколю́бецъ.</p>
<p><red>И҆ въ мине́и г҃. Сла́ва, и҆ ны́нѣ, бг҃оро́диченъ.</red></p>
<p><red>Прокі́менъ, ѱало́мъ м҃з, гла́съ г҃:</red> <red>В</red>е́лїй гдⷭ҇ь, и҆ хва́ленъ ѕѣлѡ̀, во гра́дѣ бг҃а на́шегѡ. <red>Сті́хъ:</red> <red>В</red>о гра́дѣ гдⷭ҇а си́лъ, во гра́дѣ бг҃а на́шегѡ.</p>
<p><red>Бытїѧ̀ чте́нїе. [Глава̀ з҃ ст. а҃-є҃.]</red></p>
<p><red>Речѐ гдⷭ҇ь бг҃ъ къ нѡ́ю:</red> <red>в</red>ни́ди ты̀ и҆ ве́сь до́мъ тво́й въ ковче́гъ, ꙗ҆́кѡ тѧ̀ ви́дѣхъ пра́ведна предо мно́ю въ ро́дѣ се́мъ. Ѿ скотѡ́въ же чи́стыхъ введѝ къ себѣ̀ се́дмь се́дмь, мꙋ́жескїй по́лъ и҆ же́нскїй: ѿ скотѡ́въ же нечи́стыхъ два̀ два̀, мꙋ́жескїй по́лъ и҆ же́нскїй. И҆ ѿ пти́цъ нбⷭ҇ныхъ чи́стыхъ се́дмь се́дмь, мꙋ́жескїй по́лъ и҆ же́нскїй, и҆ ѿ всѣ́хъ пти́цъ нечи́стыхъ двѣ̀ двѣ̀, мꙋ́жескїй по́лъ и҆ же́нскїй, препита́ти сѣ́мѧ по все́й землѝ. Є҆ще́ бо дне́й се́дмь, а҆́зъ наведꙋ̀ до́ждь на зе́млю четы́редесѧть дне́й и҆ четы́редесѧть ноще́й: и҆ потреблю̀ всѧ́кое воста́нїе, є҆́же сотвори́хъ, ѿ лица̀ всеѧ̀ землѝ. И҆ сотворѝ нѡ́е всѧ̑ є҆ли̑ка заповѣ́да є҆мꙋ̀ гдⷭ҇ь бг҃ъ.</p>
<p><red>Прокі́менъ, ѱало́мъ м҃и, гла́съ в҃:</red> <red>Оу҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ. <red>Сті́хъ:</red> <red>Оу҆</red>слы́шите сїѧ̑ всѝ ꙗ҆зы́цы.</p>
<p><red>При́тчей чте́нїе. [Глава̀ и҃, ст. л҃в-л҃ѕ. глава̀ ѳ҃, ст. а҃- а҃і.]</red></p>
<p><red>Сы́не, послꙋ́шай менѐ: и҆</red> бл҃же́ни, и҆̀же пꙋти̑ моѧ̑ сохранѧ́тъ. Оу҆слы́шите премꙋ́дрость, и҆ ᲂу҆мꙋдри́тесѧ, и҆ не ѿмещи́те. Бл҃же́нъ мꙋ́жъ, и҆́же послꙋ́шаетъ <anchor type="folio" number="205" label="с҃є"/> менѐ, и҆ человѣ́къ, и҆́же пꙋти̑ моѧ̑ сохрани́тъ, бдѧ́й при мои́хъ две́рехъ при́снѡ, соблюда́ѧй пра́ги мои́хъ вхо́дѡвъ: И҆схо́ди бо моѝ, и҆схо́ди живота̀, и҆ ᲂу҆готовлѧ́етсѧ хотѣ́нїе ѿ гдⷭ҇а. Согрѣша́ющїи же въ мѧ̀, нече́ствꙋютъ на своѧ̑ дꙋ́шы: и҆ ненави́дѧщїи мѧ̀, лю́бѧтъ сме́рть. Премꙋ́рость созда̀ себѣ̀ до́мъ, и҆ ᲂу҆твердѝ столпѡ́въ се́дмь: закла̀ своѧ̑ же́ртвєннаѧ, и҆ растворѝ въ ча́ши свое́й вїно̀, и҆ ᲂу҆гото́ва свою̀ трапе́зꙋ. Посла̀ своѧ̑ рабы̑, созыва́ющи съ высо́кимъ проповѣ́данїемъ на ча́шꙋ, глаго́лющи: И҆́же є҆́сть безꙋ́менъ, да ᲂу҆клони́тсѧ ко мнѣ̀: И҆ тре́бꙋющымъ ᲂу҆ма̀, речѐ прїиди́те, ꙗ҆ди́те мо́й хлѣ́бъ, и҆ пі́йте вїно̀, є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви бꙋ́дете: да во вѣ́ки воцарите́сѧ: и҆ взыщи́те ра́зꙋма да поживетѐ, и҆ и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀ безче́стїе: ѡ҆блича́ѧй же нечести́ваго, поро́чна сотвори́тъ себѐ: [ѡ҆бличє́нїѧ бо нечести́вомꙋ ра̑ны є҆мꙋ̀]. Не ѡ҆блича́й ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшїй бꙋ́детъ: сказꙋ́й пра́ведномꙋ, и҆ приложи́тъ прїима́ти. Нача́ло премꙋ́дрости стра́хъ гдⷭ҇нь, и҆ совѣ́тъ ст҃ы́хъ ра́зꙋмъ: разꙋмѣ́ти бо зако́нъ, по́мысла є҆́сть бл҃га́гѡ. Си́мъ бо ѡ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ̑та живота̀ твоегѡ̀.</p>
<p><red>На стїхо́внѣ самогла́сенъ днѐ, два́жды.</red> <red>Гла́съ в҃:</red></p>
<p><red>Ѻ҆</red>ц҃а̀ тѧ̀ созда́телѧ написа́ти дерза́ю гдⷭ҇и, живо́тное сы́й земноро́дное, твоегѡ̀ причаща́ѧсѧ ѡ҆́браза, а҆́ще и҆ сыно́вства погрѣши́хъ, блꙋ́днѡ пожи́въ, и҆ забве́нїемъ твои́хъ дарѡ́въ и҆жди́въ бога́тство. да не ᲂу҆́бѡ ѿрече́ши мѧ̀, твоемꙋ̀ бл҃говоли́вый сн҃ꙋ є҆диноро́дномꙋ, крⷭ҇тъ <anchor type="folio" number="205v" label="с҃є ѡ҆б."/> менѐ ра́ди пло́тїю и҆ сме́рть претерпѣ́ти: но ᲂу҆бл҃жи́въ присво́й къ себѣ̀ чл҃вѣколю́бче.</p>
<p><red>Мч҃нченъ:</red> <red>Л</red>и́цы мч҃никъ проти́вишасѧ мꙋчи́телємъ, глаго́люще: мы̀ во́инствꙋемъ цр҃ю̀ си́лъ: а҆́ще и҆ ѻ҆гню̀ и҆ мꙋ́камъ преда́сте на́съ, не ѿмета́емсѧ трⷪ҇ческїѧ си́лы.</p>
<p><red>Сла́ва, и҆ ны́нѣ, крⷭ҇тобг҃оро́диченъ, гла́съ то́йже.</red></p>
<p><red>Подо́бенъ:</red> <red>Є҆</red>гда̀ ѿ дре́ва:</p>
<p><red>Є҆</red>гда̀ тѧ̀ беззако́ннїи лю́дїе, сп҃се, живота̀ всѣ́хъ на дре́вѣ ѡ҆бѣ́сиша, тогда̀ и҆ всечⷭ҇таѧ а҆́гница и҆ мт҃и твоѧ̀, предстоѧ́щи рыда́ше пла́чꙋщи: ча́до моѐ сладча́йшее, свѣ́те моє́ю ѻ҆́чїю, ᲂу҆вы̀ мнѣ̀, ка́кѡ посредѣ̀ ѕлодѣ́евъ къ дре́вꙋ пригвозди́тисѧ претерпѣ́лъ є҆сѝ, зе́млю повѣ́сивый на вода́хъ;</p>
<p><red><wide>Въ сре́дꙋ г҃-ѧ седми́цы на ᲂу҆́трени трⷪ҇чны</wide>.</red></p>
<p><red>По а҃-мъ стїхосло́вїи сѣда́льны крє́стныѧ ѻ҆смогла́сника. По в҃-мъ же стїхосло́вїи глаго́лемъ настоѧ́щїй сѣда́ленъ господи́на і҆ѡ́сифа, гла́съ г҃.</red></p>
<p><red>Подо́бенъ:</red> <red>К</red>расотѣ̀ дѣ́вства:</p>
<p><red>Д</red>ре́вомъ ᲂу҆вѧди́лъ є҆сѝ пла́мень влⷣко престꙋпле́нїѧ на крⷭ҇тъ возвыша́емь, и҆ ᲂу҆мертви́лъ є҆сѝ врага̀, ᲂу҆мертви́всѧ во́лею. тѣ́мже тѧ̀ молю̀, пло́ти моеѧ̀ хотѣ̑нїѧ ᲂу҆мертвѝ, и҆ ѡ҆живѝ ѻ҆каѧ́нное се́рдце моѐ, посто́мъ страстоꙋбі́йственнымъ, ѡ҆чи́стивъ мѧ̀ ѿ всѧ́кїѧ скве́рны, ꙗ҆́кѡ бл҃гоꙋтро́бенъ.</p>
<p><red>Сла́ва, то́йже.</red></p>
<p><red>И҆ ны́нѣ, крⷭ҇тобг҃оро́диченъ. Подо́бенъ:</red></p>
<p><red>П</red>оно́снꙋю ще́дре сме́рть, распѧ́тїемъ, во́лею претерпѣ́лъ є҆сѝ: є҆го́же ро́ждшаѧ тѧ̀ хрⷭ҇тѐ, зрѧ́щи <anchor type="folio" number="206" label="с҃ѕ"/> ᲂу҆ѧзвлѧ́шесѧ, ᲂу҆тро́бою терза́шесѧ, ма́терски рыда́ше. є҆ѧ́же мл҃твами, за милосе́рдїе млⷭ҇ти твоеѧ̀ ᲂу҆ще́дри, и҆ сп҃сѝ мі́ръ, взе́млѧй сегѡ̀ грѣ́хъ.</p>
<p><red>По г҃-мъ стїхосло́вїи сѣда́ленъ, гла́съ в҃.</red></p>
<p><red>Подо́бенъ:</red> <red>В</red>оскре́съ ѿ гро́ба:</p>
<p><red>С</red>вѣ́тлꙋю преходѧ́ще по́стнꙋю трапе́зꙋ, вопїи́мъ: всѧ̑ соблюдѝ гдⷭ҇и въ ми́рѣ, всѧ́кагѡ кова́рства вра́жїѧ и҆збавлѧ́ѧ, и҆ сподо́би на́съ ꙗ҆́кѡ пребл҃гі́й, крⷭ҇тъ тво́й чⷭ҇тны́й любо́вїю лобыза́ти, и҆́мже млⷭ҇ти твоѧ̑ подаѧ̀ вселе́ннѣй, є҆ди́не многомлⷭ҇тиве.</p>
<p><red>Сла́ва, то́йже.</red></p>
<p><red>И҆ ны́нѣ, крⷭ҇тобг҃оро́диченъ, гла́съ то́йже.</red></p>
<p><red>Подо́бенъ:</red> <red>М</red>илосе́рдїѧ:</p>
<p><red>Д</red>в҃а и҆ мт҃и твоѧ̀ хрⷭ҇тѐ, на дре́вѣ зрѧ́щи тѧ̀ ме́ртва просте́рта, пла́чꙋщи го́рькѡ, вопїю́щи глаго́лаше: что̀ стра́шное сїѐ та́инство; всѣ̑мъ да́рꙋѧй жи́знь вѣ́чнꙋю, во́лею на крⷭ҇тѣ̀ ка́кѡ ᲂу҆мира́еши сме́ртїю поно́сною;</p>
<p><red>Канѡ́нъ въ мине́и, и҆ настоѧ́щїй трипѣ́снецъ господи́на і҆ѡ́сифа.</red></p>
<p><red>И҆ стїхосло́витсѧ пѣ́снь. Гла́съ г҃.</red></p>
<p><red>Пѣ́снь г҃.</red></p>
<p><red>І҆рмо́съ:</red> <red>Оу҆</red>твержде́нїе:</p>
<p><red>С</red>распина́ема на́съ ра́ди распе́ншемꙋсѧ, ᲂу҆мертви́мъ всѧ̑ плѡтскі́ѧ ᲂу҆́ды въ постѣ́хъ, и҆ мл҃твахъ, и҆ моле́нїихъ.</p>
<p><red>Т</red>е́рнїе грѣха̀ и҆скорени́вый крⷭ҇то́мъ твои́мъ гдⷭ҇и, тернѡ́внаѧ помышлє́нїѧ ᲂу҆ма̀ моегѡ̀ и҆сто́ргни.</p>
<p><red>В</red>оѡрꙋжи́вше мы̑сли посто́мъ, побѣжда́имъ чꙋжді̑ѧ полкѝ бѣсѡ́вскїѧ, си́лою крⷭ҇та̀ ѡ҆гражда́еми.</p>
<p><red>Бг҃оро́диченъ:</red> <red>В</red>оплоща́емое и҆з̾ тебѐ про́йде сло́во, паде́нїе пречⷭ҇таѧ пра́ѻтєцъ, за милосе́рдїе щедро́тъ, и҆справлѧ́ѧ. <anchor type="folio" number="206v" label="с҃ѕ ѡ҆б."/></p>
<p><red>И҆́ный господи́на ѳео́дѡра, гла́съ в҃.</red></p>
<p><red>І҆рмо́съ:</red> <red>Оу҆</red>твердѝ на́съ въ тебѣ̀ гдⷭ҇и:</p>
<p><red>Т</red>во́й животво́рный крⷭ҇тъ гдⷭ҇и, печа́ть мнѣ̀ є҆́сть во сп҃се́нїе: тѣ́мъ бо сопротивоборца̀ ᲂу҆пражнѧ́ѧ, воспѣва́ю тѧ̀ ꙗ҆́кѡ бг҃а всеси́льнаго.</p>
<p><red>Д</red>ре́во кре́стное пло́дъ принесѐ мі́рꙋ, ѡ҆живле́нїѧ присносꙋ́щнагѡ: є҆гѡ́же мы̀ вкꙋша́юще, ѿ сме́рти хрⷭ҇тѐ и҆збавлѧ́емсѧ.</p>
<p><red>Трⷪ҇ченъ:</red> <red>Т</red>рѝ є҆ди́нагѡ зра́ка ли́ца сла́влю, ѻ҆ц҃а̀, сн҃а, и҆ дх҃а є҆ди́нꙋ держа́вꙋ бж҃ества̀: ца́рствꙋющи бо и҆ є҆динонача́льствꙋетъ ꙗ҆́кѡ бг҃ъ.</p>
<p><red>И҆ ны́нѣ, бг҃оро́диченъ:</red> <red>Р</red>жⷭ҇тво̀ твоѐ чⷭ҇таѧ, стра́шно є҆́сть: бг҃ъ бо є҆́сть вочл҃вѣ́чивыйсѧ, безлѣ́тнѡ ѿ ѻ҆ц҃а̀ рожде́йсѧ, и҆ и҆з̾ тебѐ въ послѣ̑днѧѧ без̾ мꙋ́жа роди́всѧ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Б</red>л҃года́ть крⷭ҇та̀ предпросїѧ́вши мі́рꙋ къ бж҃е́ствєннымъ твои̑мъ страсте́мъ ще́дре, призыва́етъ всѧ̑ ны̀: и҆́мже вѣ́рнѡ поклони́тисѧ сподо́би.</p>
<p><red>І҆рмо́съ:</red> <red>Оу҆</red>твердѝ на́съ въ тебѣ̀ гдⷭ҇и, дре́вомъ ᲂу҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.</p>
<p><red>Пѣ́снь и҃.</red></p>
<p><red>І҆рмо́съ:</red> <red>Н</red>естерпи́момꙋ ѻ҆гню̀:</p>
<p><red>К</red>рⷭ҇то́мъ нача̑ла побѣди́вый, и҆ вла̑сти тє́мныѧ, свѣтода́вче, є҆гда̀ прїи́деши со вла́стїю сꙋди́ти мі́рꙋ всемꙋ̀, да не моѧ̑ сло́ве ѡ҆б̾ѧви́ши та̑йнаѧ, да мно́гое твоѐ прославлѧ́ю бл҃гоꙋтро́бїе.</p>
<p><red>С</red>ꙋди́мь сꙋдїѧ̀ пред̾ сꙋди́щемъ ста́лъ є҆сѝ, ѡ҆сꙋжда́ѧ враждꙋ̀ крⷭ҇то́мъ твои́мъ, долготерпѣли́ве правосꙋ́де. <anchor type="folio" number="207" label="с҃з"/> тѣ́мже ѡ҆сꙋжде́нїѧ вѣ́чнагѡ и҆зба́ви, стра́хомъ зовꙋ́щыѧ и҆ превозносѧ́щыѧ твоѐ чл҃вѣколю́бїе.</p>
<p><red>П</red>оста̀ ѻ҆гне́мъ ѡ҆бостри́вшесѧ дѣ́ти бл҃гочести́вїи, возвыше́ный дре́вле пла́мень, бж҃е́ственною росо́ю ᲂу҆гаси́ша вои́стиннꙋ. и҆ мы̀ постѧ́щесѧ, пє́щи всѣ́хъ страсте́й ᲂу҆гаси́мъ, ꙗ҆́кѡ да гее́нскагѡ и҆збѣ́гнемъ пла́мене.</p>
<p><red>Бг҃оро́диченъ:</red> <red>И҆</red>з̾ тебѐ бж҃їѧ мꙋ́дрость хра́мъ себѣ̀ созда́вши, воплоти́сѧ неизрече́ннымъ снизхожде́нїемъ, ѻ҆трокови́це неискꙋсобра́чнаѧ: ты́ бо є҆ди́на ѿ всѣ́хъ родѡ́въ и҆збра́нна є҆сѝ нетлѣ́ннаѧ, нетлѣ́ннагѡ въ жили́ще сло́ва.</p>
<p><red>И҆́ный. І҆рмо́съ:</red> <red>В</red>ъ кꙋпинѣ̀ мѡѷсе́ю:</p>
<p><red>Н</red>осѧ́й всѧ̑ сло́вомъ, менѐ ра́ди всѧ̑ терпи́ши, заꙋшє́нїѧ, и҆ ѡ҆плева̑нїѧ, и҆ распѧ́тїе хрⷭ҇тѐ: хвалю̀ вели̑чїѧ твоегѡ̀ чл҃вѣколю́бїѧ во всѧ̑ вѣ́ки.</p>
<p><red>З</red>акала́ешисѧ хрⷭ҇тѐ ꙗ҆́кѡ а҆́гнецъ, прободе́нъ въ ре́бра твоѧ̑, да мѧ̀ ѻ҆вча̀ заблꙋ́ждшее сп҃се́ши ѿ сѣ́ти дїа́воли, и҆ до́брѣй твое́й ѡ҆гра́дѣ причте́ши во вѣ́ки.</p>
<p><red>Б</red>л҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.</p>
<p><red>Трⷪ҇ченъ:</red> <red>Б</red>ж҃ество̀ є҆ди́но трⷪ҇це, нераздѣ́льное є҆стество̀, раздѣ́льно же ли́цы, присносꙋ́щнаѧ держа́во, ѻ҆́ч҃е, сн҃е, и҆ дш҃е ст҃ы́й, тѧ̀ пѣсносло́вимъ во всѧ̑ вѣ́ки.</p>
<p><red>Бг҃оро́диченъ:</red> <red>Б</red>г҃ороди́тельнице чⷭ҇таѧ, нб҃снаѧ две́ре, сп҃си̑тельнаѧ врата̀, всѣ́хъ хрїстїа́нъ мольбꙋ̀ прїимѝ, тебѐ бл҃жа́щихъ во всѧ̑ вѣ́ки.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Ѡ҆</red> крⷭ҇тѣ̀ твое́мъ хрⷭ҇тѐ, сщ҃е́нницы хва́лѧтсѧ, и҆́ноки ᲂу҆крѣплѧ́ютсѧ, всѧ́кїй просвѣща́етсѧ вѣ́рный: сподо́би мѧ̀ сего̀ ви́дѣти, и҆ поклони́тисѧ, и҆ пѣ́ти во вѣ́ки. <anchor type="folio" number="207v" label="с҃з ѡ҆б."/></p>
<p><red>Х</red>ва́лимъ, бл҃гослови́мъ, покланѧ́емсѧ гдⷭ҇ви, пою́ще и҆ превозносѧ́ще во всѧ̑ вѣ́ки.</p>
<p><red>І҆рмо́съ:</red> <red>В</red>ъ кꙋпинѣ̀ мѡѷсе́ю дв҃ы чꙋ́до, на сїна́йстѣй горѣ̀, проѡбрази́вшаго и҆ногда̀, по́йте, бл҃гослови́те и҆ превозноси́те во всѧ̑ вѣ́ки.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>В</red>ъ зако́нѣ сѣ́ни:</p>
<p><red>Ѕ</red>мі́ѧ мѡѷсе́й на дре́во возне́съ, ѡ҆бразова́ше тѧ̀ і҆и҃се на крⷭ҇тѣ̀ во́лею вознесе́на, и҆ лꙋка́вагѡ ꙗ҆дови́тꙋю ѕло́бꙋ и҆згна́вшаго, къ себѣ́ же человѣ́ки привле́кша, чл҃вѣколю́бче.</p>
<p><red>Ѻ҆</red>гне́мъ мѧ̀ твоегѡ̀ стра́ха ѡ҆чи́сти, возжига́ѧ въ мое́й дꙋшѝ бж҃е́ственнꙋю твою̀ любо́вь, и҆ крⷭ҇то́мъ твои́мъ ѡ҆гради́ мѧ, є҆́же прельстѝ ве́тхїй запина́тель, сластьмѝ ѡ҆мрачи́въ моѐ хрⷭ҇тѐ помышле́нїе.</p>
<p><red>С</red>кве́рныхъ помышле́нїй, и҆ дѣѧ́нїй ѕлы́хъ, пости́мсѧ бра́тїе, ѡ҆чи́стимъ сердца̀, впери́мсѧ бж҃е́ственными добродѣ́тельми, и҆ долѣре́вностныѧ ѕло́бы стремле́нїй ᲂу҆клони́мсѧ, да па́схꙋ вели́кꙋю свѣтоно́снїи ᲂу҆́зримъ.</p>
<p><red>Бг҃оро́диченъ:</red> <red>И҆</red>з̾ тебѐ въ на́шꙋ нищетꙋ̀ дв҃о, хотѧ̀ ѡ҆блече́сѧ, бога́тый є҆стество́мъ, ви́димь же на́мъ бы́сть неви́димый вы́шними ли́ки пѣва́емый, сокрꙋше́нный ѡ҆́бразъ ѡ҆бновлѧ́ѧ бл҃госты́нею.</p>
<p><red>И҆́ный. І҆рмо́съ:</red> <red>Т</red>ебѐ мы́сленнꙋю:</p>
<p><red>Т</red>ебѐ на крⷭ҇тѣ̀ рꙋ́цѣ распросте́рша и҆ четвероконє́чнаѧ присво́ивша, и҆́мже ко ѻ҆ц҃ꙋ̀ ѡ҆брѣто́хомъ вхо́дъ, сн҃е бж҃їй, всѝ велича́емъ.</p>
<p><red>Т</red>ебѐ те́рнїемъ хрⷭ҇тѐ вѣнча́вше, беззако́ннїи бїѧ́хꙋ, и҆ распѧ́ша, є҆гѡ́же ра́ди поднебє́снаѧ колеба́шасѧ всѧ̑: мы́ же сп҃сшесѧ тѧ̀ велича́емъ.</p>
<p><red>Трⷪ҇ченъ:</red> <red>Т</red>ѧ̀ трисвѣ́тлое ст҃о́е бж҃ество̀, всѐ содержа́щее, и҆ хранѧ́щее при́снѡ, ѻ҆ц҃а̀, сн҃а же, и҆ дх҃а жива́го, пѣ́сньми немо́лчными велича́емъ. <anchor type="folio" number="208" label="с҃и"/></p>
<p><red>Бг҃оро́диченъ:</red> <red>Т</red>ѧ̀ свѣ́тлый ѻ҆́блакъ дх҃а, и҆з̾ негѡ́же на́мъ возсїѧ̀ свѣ́тъ непристꙋ́пный, хрⷭ҇то́съ, пра́вды вели́кое сл҃нце, пѣ́сньми бцⷣе велича́емъ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Т</red>ы̀ на́мъ свѣ́тъ, ст҃о́е сложе́нїе, ѡ҆долѣ́нїе побѣ́ды, хрⷭ҇то́въ крⷭ҇те, ты̀ на́мъ воздержа́нїе ᲂу҆сладѝ, и҆ тебѣ̀ поклони́тисѧ сподо́би.</p>
<p><red>І҆рмо́съ:</red> <red>Т</red>ебѐ мы́сленнꙋю и҆ ѡ҆дꙋшевле́ннꙋю лѣ́вствицꙋ, на не́йже бг҃ъ на́шъ ᲂу҆тверди́сѧ, є҆́юже къ небесѝ ѡ҆брѣто́хомъ восхожде́нїе, пѣ́сньми бцⷣе велича́емъ.</p>
<p><red>Свѣти́ленъ гла́са.</red></p>
<p><red>На стїхо́внѣ самогла́сенъ днѐ, два́жды, гла́съ в҃:</red></p>
<p><red>В</red>ъ че́сти сы́й сыновства̀, ѻ҆ц҃а̀ бл҃га́гѡ несмы́сленный а҆́зъ не разꙋмѣ́хъ: но себѐ сла́вы лиши́хъ, бога́тство ѕлѣ̀ и҆жди́въ бл҃года́ти. недоста́точествꙋемь же бж҃е́ственныѧ пи́щи, ласка́тель бы́хъ скве́рномꙋ граждани́нꙋ, ѿ негѡ́же по́сланъ бы́хъ въ дꙋшетлѣ́нное є҆гѡ̀ село̀, живы́й блꙋ́днѡ, пасо́мь бы́хъ со скоты̀, и҆ сласте́мъ рабо́таѧ не насыща́хсѧ: но ѡ҆бра́щьсѧ вопїю̀ бл҃гоꙋтро́бномꙋ и҆ ще́дромꙋ ѻ҆ц҃ꙋ̀: на нб҃о и҆ пред̾ тобо́ю согрѣши́хъ, поми́лꙋй мѧ̀.</p>
<p><red>Мч҃нченъ:</red> <red>С</red>т҃ы́хъ твои́хъ мно́жєства мо́лѧтъ тѧ̀ хрⷭ҇тѐ, поми́лꙋй ны̀, ꙗ҆́кѡ чл҃вѣколю́бецъ.</p>
<p><red>Сла́ва, и҆ ны́нѣ, крⷭ҇тобг҃оро́диченъ:</red></p>
<p><red>Подо́бенъ:</red> <red>Є҆</red>гда̀ ѿ дре́ва:</p>
<p><red>Б</red>олѣ̑зни претерпѣ́вшаѧ мнѡ́гїѧ въ распѧ́тїи сн҃а и҆ бг҃а твоегѡ̀ пречⷭ҇таѧ, воздыха́ла є҆сѝ слезѧ́щи, и҆ вопїѧ́ла є҆сѝ го́рькѡ: ᲂу҆вы̀ мнѣ̀ ча́до сладча́йшее! непра́веднѡ ка́кѡ стра́ждеши, хотѧ́й и҆зба́вити сꙋ́щыѧ ѿ а҆да́ма земнорѡ́дныѧ; тѣ́мъ всест҃а́ѧ дв҃о, тѧ̀ мо́лимъ вѣ́рою, ми́лостива на́мъ сего̀ сотворѝ. <anchor type="folio" number="208v" label="с҃и ѡ҆б."/></p>
<p><red>На ѕ҃-мъ часѣ̀ тропа́рь прⷪ҇ро́чества.</red> <red>Гла́съ и҃:</red></p>
<p><red>С</red>оста́ва дѣ́лъ въ на́съ нѣ́сть гдⷭ҇и: ми́лостивъ є҆сѝ чл҃вѣколю́бче, дѣ́лъ рꙋ́къ твои́хъ не пре́зри безгрѣ́шне.</p>
<p><red>Прокі́менъ, ѱало́мъ м҃ѳ. Гла́съ д҃:</red> <red>П</red>ожрѝ бг҃ови же́ртвꙋ хвалы̀, и҆ возда́ждь вы́шнемꙋ мл҃твы твоѧ̑. <red>Сті́хъ:</red> <red>Б</red>г҃ъ богѡ́въ гдⷭ҇ь глаго́ла, и҆ призва̀ зе́млю:</p>
<p><red>Прⷪ҇ро́чества и҆са́їина чте́нїе. [Глава̀ і҃, ст. в҃і-к҃]</red></p>
<p><red>Б</red>ꙋ́детъ, є҆гда̀ сконча́етъ гдⷭ҇ь всѧ̑ творѧ̀ въ горѣ̀ сїѡ́ни, во і҆ерꙋсали́мѣ, наведе́тъ на ᲂу҆́мъ вели́кїй, на кнѧ́зѧ а҆ссѷрі́йска, и҆ на высотꙋ̀ сла́вы ѻ҆́чїю є҆гѡ̀. Рече́ бо: крѣ́постїю рꙋкѝ моеѧ̀ сотворю̀, и҆ премꙋ́дростїю ра́зꙋма [моегѡ̀] ѿимꙋ̀ предѣ́лы ꙗ҆зы́кѡвъ, и҆ си́лꙋ и҆́хъ плѣню̀: И҆ сотрѧсꙋ̀ гра́ды населє́ныѧ, и҆ вселе́ннꙋю всю̀ ѡ҆б̾имꙋ̀ рꙋко́ю мое́ю ꙗ҆́кѡ гнѣздо̀, и҆ ꙗ҆́кѡ ѡ҆ста́влєнаѧ ꙗ҆́ица возмꙋ̀, и҆ нѣ́сть, и҆́же ᲂу҆бѣжи́тъ менѐ, и҆лѝ проти́вꙋ мнѣ̀ рече́тъ, и҆ ѿве́рзетъ ᲂу҆ста̀, и҆ глꙋми́тъ. Є҆да̀ просла́витсѧ сѣки́ра без̾ сѣкꙋ́щагѡ є҆́ю; и҆лѝ вознесе́тсѧ пила̀ без̾ влекꙋ́щагѡ ю҆̀; та́кожде а҆́ще кто̀ во́зметъ же́злъ, и҆лѝ дре́во: и҆ не та́кѡ. Но по́слетъ гдⷭ҇ь саваѡ́ѳъ на твою̀ че́сть безче́стїе, и҆ на твою̀ сла́вꙋ ѻ҆́гнь горѧ̀ возгори́тсѧ. И҆ бꙋ́детъ свѣ́тъ і҆и҃левъ во ѻ҆́гнь, и҆ ѡ҆свѧти́тъ є҆го̀ ѻ҆гне́мъ горѧ́щимъ, и҆ поѧ́стъ ꙗ҆́кѡ сѣ́но вещество̀. Въ то́й де́нь ᲂу҆га́снꙋтъ го́ры и҆ хо́лми, и҆ дꙋбра̑вы, и҆ поѧ́стъ ѿ дꙋшѝ да́же до пло́тей: и҆ бꙋ́детъ бѣжа́й, ꙗ҆́кѡ бѣжа́й ѿ пла́мене горѧ́ща. И҆ ѡ҆ста́вльшїисѧ ѿ ни́хъ бꙋ́дꙋтъ въ число̀, и҆ ѻ҆троча̀ ма́лое напи́шетъ ѧ҆̀. И҆ бꙋ́детъ въ то́й де́нь, не приложи́тсѧ къ томꙋ̀ ѡ҆ста́нокъ і҆и҃левъ, и҆ сп҃се́ннїи і҆а́кѡвли не бꙋ́дꙋтъ ктомꙋ̀ ᲂу҆пова́юще на ѡ҆би́дѣвшыѧ и҆́хъ: но бꙋ́дꙋтъ ᲂу҆пова́юще на бг҃а ст҃а́го і҆и҃лева и҆́стиною.</p>
<p><red>Прокі́менъ, ѱало́мъ н҃, гла́съ ѕ҃:</red> <red>П</red>оми́лꙋй мѧ̀ бж҃е, по вели́цѣй млⷭ҇ти твое́й. <red>Сті́хъ:</red> <red>С</red>е́рдце чи́сто сози́жди во мнѣ̀ бж҃е. <anchor type="folio" number="209" label="с҃ѳ"/></p>
<p><red><wide>Въ сре́дꙋ г҃-ѧ седми́цы ве́чера</wide>.</red></p>
<p><red>На</red> <red>Г</red>дⷭ҇и воззва́хъ, <red>поста́вимъ стїхѡ́въ і҃. И҆ пое́мъ самогла́сенъ два́жды: и҆ мч҃нченъ, и҆ трѝ подѡ́бны трипѣ́снца.</red></p>
<p><red>Самогла́сенъ, гла́съ д҃:</red></p>
<p><red>Б</red>лꙋ́днѡ расточи́хъ ѻ҆ч҃еское моѐ бога́тство, пꙋ́стъ бы́хъ, во странѣ̀ всели́хсѧ лꙋка́выхъ гра́жданъ, и҆ безсловє́снымъ ᲂу҆подо́бихсѧ несмы́слєннымъ скотѡ́мъ, и҆ всѧ́кїѧ ѡ҆бнажи́хсѧ бж҃е́ственныѧ бл҃года́ти. тѣ́мже ѡ҆бра́щьсѧ вопїю̀ тебѣ̀ бл҃гоꙋтро́бномꙋ и҆ ще́дромꙋ ѻ҆ц҃ꙋ̀: согрѣши́хъ, прїимѝ мѧ̀ ка́ющасѧ бж҃е, и҆ поми́лꙋй мѧ̀.</p>
<p><red>Мч҃нченъ:</red> <red>Ж</red>є́ртвы ѡ҆дꙋшевлє́нныѧ, всесожжє́нїѧ словє́снаѧ, мꙋ́чєницы гдⷭ҇ни, заколє́нїѧ совершє́ннаѧ бж҃їѧ, бг҃а зна̑ющаѧ, и҆ бг҃омъ зна́ємаѧ ѻ҆вча́та, и҆́хже ѡ҆гра́да волкѡ́мъ невхо́дна, моли́тесѧ и҆ на́мъ ᲂу҆пасє́ннымъ бы́ти съ ва́ми на водѣ̀ поко́ѧ.</p>
<p><red>Дрꙋгі́ѧ стїхи̑ры господи́на і҆ѡ́сифа. Гла́съ ѕ҃.</red></p>
<p><red>Подо́бенъ:</red> <red>В</red>сю̀ ѿложи́вше:</p>
<p><red>С</red>о́лнца мы́сленнагѡ зари̑ ꙗ҆́вльшесѧ бг҃ови́дцы а҆пⷭ҇ли, просвѣще́нїе и҆спроси́те дꙋша́мъ на́шымъ, и҆ страсте́й и҆зба́витисѧ мра́чныѧ тьмы̀, и҆ де́нь сп҃си́тельный ви́дѣти помоли́тесѧ, посто́мъ и҆ моле́ньми сердца̀ ѡ҆чи́стившымъ, ꙗ҆̀же лꙋка́вый ᲂу҆ѧзвѝ, ꙗ҆́кѡ да ва́съ вѣ́рою сп҃са́еми чти́мъ при́снѡ, всемꙋ́дрымъ проповѣ́данїемъ мі́ръ спа́сшыѧ.</p>
<p><red>Подо́бенъ:</red></p>
<p><red>В</red>ъ странꙋ̀ блꙋ́дный ѿше́дъ ѕло́бы, ѕлѣ̀ и҆жди́хъ є҆́же мѝ ѻ҆́ч҃е бл҃гоꙋтро́бне, бога́тство да́лъ є҆сѝ, и҆ гла́домъ <anchor type="folio" number="209v" label="с҃ѳ ѡ҆б."/> та́ю бл҃ги́хъ дѣ́лъ, и҆ стꙋдо́мъ престꙋпле́нїѧ сѐ ѡ҆дѣ́ѧхсѧ, бл҃года́ти бж҃їѧ ѡ҆бнажа́ѧсѧ, и҆ зовꙋ́ ти: согрѣши́хъ, вѣ́мъ бо твою̀ бл҃гость, прїимѝ мѧ̀ ꙗ҆́кѡ є҆ди́наго, ще́дре, ѿ нае́мникѡвъ твои́хъ хрⷭ҇тѐ, а҆пⷭ҇тѡлъ моле́ньми возлю́бльшихъ тѧ̀.</p>
<p><red>И҆́на стїхи́ра подо́бна господи́на ѳео́дѡра.</red></p>
<p><red>Гла́съ то́йже. Подо́бенъ:</red> <red>Ѡ҆</red>деснꙋ́ю сп҃са:</p>
<p><red>А҆</red>пⷭ҇ли сп҃сѡвы, свѣти̑ла вселе́нныѧ и҆ бл҃годѣ́телїе и҆ сп҃си́телїе, бж҃їѧ сла́вы ꙗ҆́кѡ небеса̀ повѣ́дателїе, и҆ преꙋкраше́ннїи ѕвѣзда́ми чꙋде́съ, и҆ зна́меньми и҆сцѣле́нїй, прилѣ́жнѡ ѡ҆ на́съ мл҃твы гдⷭ҇ви принеси́те, въ воню̀ чⷭ҇тꙋю, мл҃твы прїѧ́ти на́шѧ, и҆ сподо́битисѧ всѣ̑мъ живоно́снагѡ крⷭ҇та̀ и҆ цѣлова́ти, и҆ ви́дѣти стра́хомъ. тогѡ̀ поклоне́нїемъ низпослѝ на́мъ млⷭ҇ти твоѧ̑ сп҃се, ꙗ҆́кѡ чл҃вѣколю́бецъ.</p>
<p><red>И҆ въ мине́и д҃.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Прокі́менъ, ѱало́мъ н҃а, гла́съ д҃:</red> <red>Оу҆</red>пова́хъ на млⷭ҇ть бж҃їю во вѣ́ки, и҆ въ вѣ́къ вѣ́ка. <red>Сті́хъ:</red> <red>Ч</red>то̀ хва́лишисѧ во ѕло́бѣ си́льне;</p>
<p><red>Бытїѧ̀ чте́нїе. [Глава̀ з҃, ст. ѕ҃-ѳ҃.]</red></p>
<p><red>Н</red>ѡ́е бѣ̀ лѣ́тъ шестѝ сѡ́тъ, и҆ пото́пъ во́дный бы́сть на землѝ. Вни́де же нѡ́е, и҆ сы́нове є҆гѡ̀, и҆ жена̀ є҆гѡ̀, и҆ жєны̀ сынѡ́въ є҆гѡ̀ съ ни́мъ въ ковче́гъ, воды̀ ра́ди пото́па. И҆ ѿ пти́цъ чи́стыхъ, и҆ ѿ пти́цъ нечи́стыхъ, и҆ ѿ скѡ́тъ чи́стыхъ, и҆ ѿ скѡ́тъ нечи́стыхъ, [и҆ ѿ ѕвѣре́й,] и҆ ѿ всѣ́хъ гадѡ́въ пресмыка́ющихсѧ по землѝ: Два̀ два̀ внидо́ша къ нѡ́ю въ ковче́гъ, мꙋ́жескїй по́лъ и҆ же́нскїй, ꙗ҆́коже заповѣ́да [гдⷭ҇ь] бг҃ъ нѡ́ю. <anchor type="folio" number="210" label="с҃і"/></p>
<p><red>Прокі́менъ, ѱало́мъ н҃в, гла́съ д҃:</red> <red>В</red>негда̀ возврати́тъ гдⷭ҇ь плѣне́нїе люде́й свои́хъ. <red>Сті́хъ:</red> <red>Р</red>ечѐ безꙋ́мный въ се́рдцѣ свое́мъ: нѣ́сть бг҃ъ.</p>
<p><red>При́тчей чте́нїе. [Глава̀ ѳ҃, ст. в҃і-и҃і.]</red></p>
<p><red>С</red>ы́не, а҆́ще премꙋ́дръ бꙋ́деши, себѣ̀ премꙋ́дръ бꙋ́деши, и҆ и҆́скрєннимъ твои̑мъ: а҆́ще же ѕо́лъ бꙋ́деши, є҆ди́нъ почерпне́ши ѕла̑ѧ. сы́нъ нака́занъ премꙋ́дръ бꙋ́детъ, безꙋ́мный же слꙋго́ю ᲂу҆потреби́тсѧ. и҆́же ᲂу҆твержда́етсѧ на лжа́хъ, се́й пасе́тъ вѣ́тры, то́й же пожене́тъ пти̑цы парѧ́щыѧ: ѡ҆ста́ви бо пꙋти̑ своегѡ̀ вїногра́да, въ стезѧ́хъ же своегѡ̀ земледѣ́ланїѧ заблꙋдѝ: прохо́дитъ же сквозѣ̀ пꙋсты́ню безво́днꙋю, и҆ зе́млю ѡ҆предѣле́ннꙋю въ жа́ждѣхъ, собира́етъ же рꙋка́ма непло́дїе. Жена̀ безꙋ́мнаѧ и҆ проде́рзаѧ скꙋдна̀ хлѣ́бомъ быва́етъ, ꙗ҆́же не вѣ́сть стыдѣ́нїѧ. Сѣ́де при две́рехъ до́мꙋ своегѡ̀, на столцѣ̀ ꙗ҆́вѣ на сто́гнахъ, Призыва́ющаѧ мимоходѧ́щихъ, и҆ и҆справлѧ́ющихъ пꙋти̑ своѧ̑: И҆́же є҆́сть ѿ ва́съ безꙋ́мнѣйшїй, да ᲂу҆клони́тсѧ ко мнѣ̀: и҆ лишє́ннымъ ра́зꙋма повелѣва́ю, глаго́лющи: Хлѣ́бѡмъ сокровє́ннымъ въ сла́дость прикосни́тесѧ, и҆ во́дꙋ татьбы̀ сла́дкꙋю пі́йте. Ѻ҆́нъ же не вѣ́сть, ꙗ҆́кѡ земноро́днїи ᲂу҆ неѧ̀ погиба́ютъ, и҆ во днѣ̀ а҆́да ѡ҆брѣта́ютсѧ. но ѿскочѝ, не заме́дли на мѣ́стѣ є҆ѧ̀, нижѐ наста́ви ѻ҆́ка своегѡ̀ къ не́й: та́кѡ бо про́йдеши во́дꙋ чꙋждꙋ́ю, и҆ пре́йдеши рѣкꙋ̀ чꙋждꙋ́ю. ѿ воды́ же чꙋжді́ѧ ѡ҆ша́йсѧ, и҆ ѿ и҆сто́чника чꙋжда́гѡ не пі́й: да мно́гое вре́мѧ поживе́ши, и҆ приложа́тсѧ тебѣ̀ лѣ̑та живота̀.</p>
<p><red>И҆ а҆́бїе бж҃е́ственнаѧ слꙋ́жба преждесщ҃е́нныхъ.</red> <anchor type="folio" number="210v" label="с҃і ѡ҆б."/></p>
<p><red>Въ четверто́къ г҃-ѧ седми́цы, на ᲂу҆́трени трⷪ҇чны.</red></p>
<p><red>По а҃-мъ стїхосло́вїи глаго́лемъ сѣда́льны а҆пⷭ҇льскїѧ ѻ҆смогла́сника. По в҃-мъ же стїхосло́вїи глаго́лемъ настоѧ́щїй сѣда́ленъ, господи́на і҆ѡ́сифа. Гла́съ ѕ҃.</red></p>
<p><red>Подо́бенъ:</red> <red>Н</red>аде́жде мі́ра:</p>
<p><red>С</red>вѣти̑ла мі́ра непрелє́стнаѧ, ᲂу҆ч҃нцы̀ сп҃сѡвы, просвѣти́те мою̀ дꙋ́шꙋ грѣхо́мъ ѡ҆слѣ́пшꙋю, и҆ покажи́те бж҃е́ственнагѡ днѐ ѡ҆́бщника, хранѧ́ща сп҃си́тєльныѧ за́пѡвѣди, и҆ тьмы̀ мѧ̀ и҆зба́вите ѻ҆́ныѧ несвѣти́мыѧ, ꙗ҆́кѡ да ва́съ прославлѧ́ю.</p>
<p><red>Сла́ва, то́йже.</red></p>
<p><red>И҆ ны́нѣ, бг҃оро́диченъ:</red> <red>С</red>т҃а́ѧ влⷣчце бцⷣе, хрⷭ҇та̀ бг҃а на́шегѡ мт҃и, ꙗ҆́кѡ всѣ́хъ творца̀ неизрече́ннѡ ро́ждшаѧ, моли́сѧ со а҆пⷭ҇лы сщ҃е́нными всегда̀ бл҃гости є҆гѡ̀, страсте́й на́съ и҆зба́вити, и҆ ѡ҆ставле́нїе на́мъ да́ти грѣхѡ́въ.</p>
<p><red>По г҃-мъ же стїхосло́вїи дрꙋгі́й сѣда́ленъ господи́на ѳео́дѡра.</red></p>
<p><red>Гла́съ ѕ҃.</red></p>
<p><red>Подо́бенъ:</red> <red>А҆́</red>гг҃льскїѧ:</p>
<p><red>М</red>їросвѣ̑тлаѧ свѣти̑ла бж҃е́ственнїи а҆пⷭ҇ли, просвѣти́те пѣвцы̀ ва́шѧ, возме́здїе творѧ́ще вре́мени поста̀, досто́йнѡ молѧ́щесѧ, всѣ̑мъ ви́дѣти дре́во живоно́снагѡ крⷭ҇та̀, и҆ лобыза́ти нескве́рныма ᲂу҆стна́ма и҆ ѻ҆чи́ма, вопїю́щымъ ѱало́мски: гдⷭ҇и сла́ва тебѣ̀.</p>
<p><red>Сла́ва, то́йже.</red></p>
<p><red>И҆ ны́нѣ, бг҃оро́диченъ:</red> <red>Н</red>аде́жде мі́ра бл҃га́ѧ бцⷣе дв҃о, твоѐ и҆ є҆ди́но стра́шное предста́тельство дви́жемъ, ᲂу҆милосе́рдисѧ на безпомѡ́щныѧ лю́ди, ᲂу҆молѝ млⷭ҇тивнаго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ. <anchor type="folio" number="211" label="са҃і"/></p>
<p><red>Канѡ́нъ мине́и, и҆ настоѧ́щїй трипѣ́снецъ господи́на і҆ѡ́сифа.</red></p>
<p><red>И҆ стїхосло́витсѧ пѣ́снь. Гла́съ ѕ҃.</red></p>
<p><red>Пѣ́снь д҃.</red></p>
<p><red>І҆рмо́съ:</red> <red>Х</red>рⷭ҇то́съ моѧ̀ си́ла:</p>
<p><red>П</red>о́стъ, сле́зы, мл҃твы, ми́лостыню, бл҃гоꙋмиле́нный нра́въ, мы́сль пра́вꙋю, житїѧ̀ чистотꙋ̀, пока́жемъ вѣ́рнїи, ꙗ҆́кѡ да сла́вы наслади́мсѧ.</p>
<p><red>С</red>вѣти́льницы свѣтѧ́щїи на тве́рди честны́ѧ цр҃кве, пресвѣ́тлѡ ꙗ҆ви́стесѧ а҆пⷭ҇ли: тѣ́мже просвѣти́те на̑ша сердца̀ бж҃е́ственнымъ дх҃омъ.</p>
<p><red>Ꙗ҆́</red>кѡ бж҃е́ственное ᲂу҆́глїе вже́гшесѧ ѻ҆гне́мъ невеще́ственнымъ, страстна̑ѧ вещєства̀ попали́те серде́цъ на́шихъ, мꙋ́дрїи бг҃а на́шегѡ а҆пⷭ҇толи.</p>
<p><red>Бг҃оро́диченъ:</red> <red>С</red>вѣ́щниче негаси́мый, черто́же всесвѣ́тлый, серафі̑мъ превы́шшаѧ, херꙋві́мскаѧ колесни́це всенепоро́чнаѧ, грѣхѡ́въ мѧ̀ лю́тыхъ и҆ бѣ́дъ свободѝ.</p>
<p><red>И҆́ный господи́на ѳео́дѡра. Гла́съ то́йже.</red></p>
<p><red>І҆рмо́съ:</red> <red>Оу҆</red>слы́ша прⷪ҇ро́къ:</p>
<p><red>С</red>вѣти́льницы бг҃оѧвле́нїѧ, а҆пⷭ҇толи сп҃сѡвы ꙗ҆ви́вшесѧ, невѣ́дѣнїѧ но́щь разрꙋши́сте, и҆ цр҃ковь ᲂу҆ѧсни́вше, просвѣща́ете вселе́ннꙋю ѻ҆гневѣща́нными ᲂу҆че́ньми ва́шими.</p>
<p><red>М</red>і́ръ проте́кше, и҆́ный ᲂу҆́бѡ во и҆́нꙋю странꙋ̀, во є҆ди́нꙋ вѣ́рꙋ всѧ̑ собра́сте а҆пⷭ҇ли, и҆ ᲂу҆лꙋчи́вше нбⷭ҇наѧ, ликꙋ́ете, хрⷭ҇та̀ непреста́ннѡ молѧ́ще, сп҃сти́сѧ всѣ̑мъ на́мъ.</p>
<p><red>Трⷪ҇ченъ:</red> <red>С</red>н҃а ѿ ѻ҆ц҃а̀, и҆ дх҃а сла́влю, ꙗ҆́кѡ ѿ со́лнца свѣ́тъ и҆ лꙋчꙋ̀: ѻ҆́ваго ᲂу҆́бѡ рожде́ственнѣ, занѐ и҆ рожде́нїе: ѻ҆́ваго же происхо́днѣ, занѐ и҆ происхожде́нїе, собезнача́льнꙋю бж҃е́ственнꙋю трⷪ҇цꙋ, покланѧ́емꙋю ѿ всѧ́кїѧ тва́ри. <anchor type="folio" number="211v" label="са҃і ѡ҆б."/></p>
<p><red>Бг҃оро́диченъ:</red> <red>Д</red>в҃а млⷣнца роди́вшаѧ, и҆ чистотꙋ̀ соблю́дшаѧ чⷭ҇таѧ, ты̀ ꙗ҆ви́ласѧ є҆сѝ, бг҃а ро́ждши и҆ человѣ́ка, є҆ди́наго того̀ во ѻ҆бою̀ зра́кꙋ, чꙋ́до твоѐ дв҃о мт҃и, ᲂу҆жаса́етъ всѧ́кїй слꙋ́хъ и҆ по́мыслъ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>М</red>л҃твами ва́шими свѧты́ми, а҆пⷭ҇ли гдⷭ҇ни, да сподо́бимсѧ животворѧ́щїй крⷭ҇тъ ѡ҆блобыза́ти чи́стыми ᲂу҆стна́ми и҆ ѻ҆чи́ма, предлежа́щїй сꙋ́щымъ въ мі́рѣ, и҆ покланѧ́емый.</p>
<p><red>І҆рмо́съ:</red> <red>Оу҆</red>слы́ша прⷪ҇ро́къ прише́ствїе твоѐ гдⷭ҇и, и҆ ᲂу҆боѧ́сѧ, ꙗ҆́кѡ хо́щеши ѿ дв҃ы роди́тисѧ, и҆ человѣ́кѡмъ ꙗ҆ви́тисѧ, и҆ глаго́лаше: ᲂу҆слы́шахъ слꙋ́хъ тво́й, и҆ ᲂу҆боѧ́хсѧ, сла́ва си́лѣ твое́й гдⷭ҇и.</p>
<p><red>Пѣ́снь и҃.</red></p>
<p><red>І҆рмо́съ:</red> <red>И҆</red>з̾ пла́мене прпⷣбнымъ:</p>
<p><red>М</red>ѡѷсе́а по́стъ бг҃ови́дца показа̀, и҆ и҆лїю̀ ѻ҆́гненною колесни́цею взѧ́тъ: потщи́сѧ, помышле́нїй вре́дныхъ ᲂу҆держи́сѧ, ꙗ҆́кѡ да долꙋвлекꙋ́щїѧ, дꙋшѐ, и҆зба́вишисѧ пре́лести.</p>
<p><red>П</red>оползнꙋ́всѧ въ гѡ́ршаѧ впадо́хъ, и҆ ꙗ҆́звѣ стрꙋ́пъ прилага́ю: и҆сцѣлѝ хрⷭ҇тѐ, ѡ҆камене́нное моегѡ̀ се́рдца ѡ҆жесточе́нїе, а҆пⷭ҇льскими ще́дре мл҃твами.</p>
<p><red>М</red>і́ра свѣти̑ла бг҃оза̑рнаѧ, страсте́й на́шихъ ѻ҆́блаки разори́те, и҆ покло́нники свѣ́тлагѡ воскрⷭ҇нїѧ покажи́те, пою́щыѧ сл҃нца сла́вы.</p>
<p><red>Бг҃оро́диченъ:</red> <red>Р</red>о́дове родѡ́въ тѧ̀ бг҃обл҃же́ннаѧ ᲂу҆бл҃жа́ютъ, ꙗ҆́коже дре́вле прорекла̀ є҆сѝ: є҆ди́на бо человѣ́кѡмъ бл҃же́нное родила̀ є҆сѝ сло́во несказа́ннѡ, и҆з̾ тебѐ воплоще́нное.</p>
<p><red>И҆́ный. І҆рмо́съ:</red> <red>П</red>реподо́бнїи твоѝ ѻ҆́троцы:</p>
<p><red>В</red>о глꙋбинѣ̀ пре́лести пла́вающыѧ ᲂу҆лови́вше тро́стїю вѣ́ры а҆пⷭ҇ли, гдⷭ҇ви приведо́сте сїѧ̑, бл҃гословѧ́щыѧ, пою́щыѧ и҆ превозносѧ́щыѧ гдⷭ҇а во вѣ́ки. <anchor type="folio" number="212" label="св҃і"/></p>
<p><red>В</red>е́лїѧ крѣ́пость твоѧ̀ во а҆пⷭ҇лѣхъ ꙗ҆́кѡ сѣ̑ни и҆ сꙋда̑рїѧ и҆́хъ и҆сцѣлева́ютъ болѧ́щыѧ, бл҃гословѧ́щыѧ, пою́щыѧ и҆ превозносѧ́щыѧ гдⷭ҇а во вѣ́ки.</p>
<p><red>Б</red>л҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.</p>
<p><red>Трⷪ҇ченъ:</red> <red>Б</red>езнача́льнымъ и҆ ржⷭ҇тво́мъ же и҆ происхожде́нїемъ ѻ҆ц҃ꙋ̀ покланѧ́юсѧ ро́ждшемꙋ, сн҃а прославлѧ́ю ро́ждшасѧ, и҆ воспѣва́ю совозсїѧ́вша ѻ҆ц҃ꙋ́ же и҆ сн҃ꙋ дх҃а ст҃а́го.</p>
<p><red>Бг҃оро́диченъ:</red> <red>Є҆</red>го́же родила̀ є҆сѝ дв҃о несказа́ннѡ, всегда̀ ꙗ҆́кѡ чл҃вѣколю́бца не преста́й молѧ́щи, да бѣ́дъ сп҃се́тъ къ тебѣ̀ прибѣга́ющыѧ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Д</red>военадесѧ́тице ст҃ы́хъ а҆пⷭ҇лъ, чⷭ҇тно́мꙋ крⷭ҇тꙋ̀ сподо́би неѡсꙋжде́ннѡ поклони́тисѧ мѧ̀, бл҃гословѧ́ща, пою́ща и҆ превозносѧ́ща во всѧ̑ вѣ́ки.</p>
<p><red>Х</red>ва́лимъ, бл҃гослови́мъ, покланѧ́емсѧ гдⷭ҇ви:</p>
<p><red>І҆рмо́съ:</red> <red>П</red>реподо́бнїи твоѝ ѻ҆́троцы, въ пещѝ херꙋві́мы подража́хꙋ, трист҃ꙋ́ю пѣ́снь воспѣва́юще: бл҃гослови́те, по́йте и҆ превозноси́те во всѧ̑ вѣ́ки.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>Б</red>г҃а человѣ́кѡмъ:</p>
<p><red>Б</red>ж҃е и҆ гдⷭ҇и многомлⷭ҇тиве, моегѡ̀ се́рдца ѡ҆чи́сти ꙗ҆́звы, покаѧ́нїѧ мнѣ̀ прилага́ѧ лѣчбы̀: согрѣши́хъ, согрѣши́хъ тебѣ̀, ᲂу҆ще́дри, сп҃сѝ мѧ̀ а҆пⷭ҇лъ твои́хъ мл҃твами, ꙗ҆́кѡ многомлⷭ҇тивъ.</p>
<p><red>С</red>тремле́нїємъ безмѣ̑стнымъ послѣ́довахъ ᲂу҆мовре́днѡ, и҆ внѣ̀ себѐ ве́сь бы́хъ, сластьмѝ жесто́кими пита́емь, и҆ сп҃си́тельныѧ лиша́емь снѣ́ди блꙋ́дный: хрⷭ҇тѐ ᲂу҆ще́дри, и҆ сп҃сѝ мѧ̀.</p>
<p><red>Д</red>ꙋшѐ ѕло́бы не ѡ҆чи́стившаѧсѧ, и҆ сласте́й тлетво́рныхъ себѐ не ᲂу҆дали́вшаѧ, что̀ безвре́меннѡ ра́дꙋешисѧ <anchor type="folio" number="212v" label="св҃і ѡ҆б."/> постѧ́щисѧ: сегѡ́ бо поста̀ не и҆збра̀ гдⷭ҇ь, є҆ди́нъ на́шегѡ хотѧ́й и҆справле́нїѧ.</p>
<p><red>Бг҃оро́диченъ:</red> <red>С</red>вѣ́томъ бж҃е́ственнымъ менѐ просвѣтѝ, дв҃о бцⷣе, свѣ́та роди́тельнице, и҆ дꙋшѝ моеѧ̀ мглꙋ̀ ѿженѝ, ꙗ҆́кѡ да бл҃жꙋ̀ тѧ̀, ю҆́же бл҃жа́тъ всѝ человѣ́честїи ро́ди, ꙗ҆́коже предрекла̀ є҆сѝ.</p>
<p><red>И҆́ный. І҆рмо́съ:</red> <red>Б</red>езсѣ́меннагѡ зача́тїѧ:</p>
<p><red>С</red>ло́вомъ невѣ̑жи, премꙋ́дри ꙗ҆ви́стесѧ ра́зꙋмомъ, плетє́нїѧ слове́съ мꙋдрецѡ́въ разрꙋши́вше, вѣті́ѧмъ сꙋгꙋ̑бствїѧ, и҆ число̀ ѕвѣздоче́тцѡвъ. тѣ́мъ а҆пⷭ҇ли хрⷭ҇тѡ́вы є҆ди́ни, всеѧ̀ вселе́нныѧ показа́стесѧ ᲂу҆чи́телїе.</p>
<p><red>П</red>е́тръ вѣті́йствꙋетъ, и҆ платѡ́нъ ᲂу҆молчѐ: ᲂу҆чи́тъ па́ѵелъ, пѷѳаго́ръ постыдѣ́сѧ: про́чїй а҆пⷭ҇льскїй бг҃осло́вѧй собо́ръ, є҆́ллинское ме́ртвое вѣща́нїе погреба́етъ, и҆ мі́ръ совозставлѧ́етъ къ слꙋ́жбѣ хрⷭ҇то́вѣ.</p>
<p><red>Сла́ва, трⷪ҇ченъ:</red> <red>Є҆</red>ди́нагѡ є҆динороди́телю, є҆диноро́днагѡ сн҃а ѻ҆́ч҃е: и҆ є҆ди́не є҆ди́нагѡ, свѣ́те свѣ́та сїѧ́нїе: и҆ є҆ди́ный є҆ди́нѣ, є҆ди́нагѡ бг҃а ст҃ы́й дш҃е, гдⷭ҇а, гдⷭ҇ь вои́стиннꙋ сы́й. ѽ трⷪ҇це є҆ди́нице ст҃а́ѧ, сп҃сѝ мѧ̀ бг҃осло́вѧща тѧ̀.</p>
<p><red>Бг҃оро́диченъ:</red> <red>Ч</red>ꙋ́до ржⷭ҇тва̀ твоегѡ̀ ᲂу҆дивлѧ́етъ мѧ̀ всенепоро́чнаѧ, ка́кѡ зачина́еши безсѣ́меннѡ неѡбыме́ннаго; рцы̀, ка́кѡ дѣ́вствꙋеши, ро́ждши ꙗ҆́кѡ мт҃и; є҆́же па́че є҆стества̀ вѣ́рою прїе́мъ, рожде́нномꙋ поклони́сѧ: є҆ли̑ка хо́щетъ бо, и҆ мо́жетъ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>К</red>рⷭ҇тъ чⷭ҇тны́й дре́во всест҃о́е, є҆́же мі́рꙋ сп҃се́нїе процвѣтѐ, ви́дѣти и҆ поклони́тисѧ всѝ да сподо́бимсѧ, чи́стыми ᲂу҆стна́ми и҆ дꙋше́ю, мл҃твами всѣ́хъ ва́съ ст҃ы́хъ а҆пⷭ҇лъ хрⷭ҇то́выхъ. <anchor type="folio" number="213" label="сг҃і"/></p>
<p><red>І҆рмо́съ:</red> <red>Б</red>езсѣ́меннагѡ зача́тїѧ ржⷭ҇тво̀ несказа́нное, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ ро́ди, ꙗ҆́кѡ бг҃оневѣ́стнꙋю мт҃рь правосла́внѡ велича́емъ.</p>
<p><red>Свѣти́ленъ гла́са.</red></p>
<p><red>На стїхо́внѣ, самогла́сенъ, два́жды. Гла́съ ѕ҃:</red></p>
<p><red>С</red>н҃оположе́нїѧ ѿпа́дъ блꙋ́дный а҆́зъ, раболѣ́пнѡ съ свинїѧ́ми пита́ѧсѧ, и҆ нижѐ тѣ́хъ пи́щи насыща́ѧсѧ, прихождꙋ̀ къ тебѣ̀ ѻ҆ц҃ꙋ̀ бл҃гоꙋтро́бномꙋ, ѿѻнꙋ́дꙋже и҆зыдо́хъ ѕлѣ̀, возвраща́юсѧ до́брѣ въ покаѧ́нїи зовы́й: согрѣши́хъ на нб҃о и҆ пред̾ тобо́ю, ѻ҆́ч҃е пода́ждь мѝ во ѡ҆браще́нїи вели́кꙋю млⷭ҇ть.</p>
<p><red>Мч҃нченъ:</red> <red>И҆</red>збра̑нныѧ ᲂу҆дивѝ и҆ ст҃ы̑ѧ бг҃ъ на́шъ, ра́дꙋйтесѧ и҆ весели́тесѧ всѝ рабѝ є҆гѡ̀, ва́мъ бо ᲂу҆гото́ва вѣнцы̀, и҆ црⷭ҇твїе своѐ: но мо́лимъ, и҆ на́съ не забꙋ́дите</p>
<p><red>Сла́ва, и҆ ны́нѣ, бг҃оро́диченъ:</red> Бцⷣе, ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀: тебѣ̀ мо́лимсѧ, моли́сѧ влⷣчце, со ст҃ы́ми а҆пⷭ҇лы [и҆ всѣ́ми ст҃ы́ми,] поми́ловати дꙋ́шы на́шѧ.</p>
<p><red>На ѕ҃-мъ часѣ̀ тропа́рь прⷪ҇ро́чества.</red> <red>Гла́съ г҃:</red></p>
<p><red>А҆́</red>ще беззакѡ́нїѧ на́зриши чл҃вѣколю́бче, ка́ѧ сп҃се́нїѧ наде́жда на́мъ; но твою̀ свы́ше по́мощь, ꙗ҆́кѡ ще́дръ, лю́демъ твои̑мъ низпослѝ гдⷭ҇и.</p>
<p><red>Прокі́менъ, ѱало́мъ н҃г, гла́съ д҃:</red> <red>Б</red>ж҃е, во и҆́мѧ твоѐ сп҃си́ мѧ, и҆ въ си́лѣ твое́й сꙋди́ ми. <red>Сті́хъ:</red> <red>Б</red>ж҃е, ᲂу҆слы́ши мл҃твꙋ мою̀, внꙋшѝ глаго́лы ᲂу҆́стъ мои́хъ.</p>
<p><red>Прⷪ҇ро́чества и҆са́їина чте́нїе. [Глава̀ а҃і ст. і҃- ѕ҃і. глава̀ в҃і ст. а҃-в҃.]</red></p>
<p><red>Т</red>а́кѡ глаго́летъ гдⷭ҇ь: бꙋ́детъ въ де́нь ѻ҆́ный ко́рень і҆ессе́овъ, и҆ востаѧ́й владѣ́ти ꙗ҆зы́ки, на того̀ ꙗ҆зы́цы ᲂу҆пова́ти бꙋ́дꙋтъ: и҆ бꙋ́детъ поко́й є҆гѡ̀, че́сть. И҆ <anchor type="folio" number="213v" label="сг҃і ѡ҆б."/> бꙋ́детъ въ де́нь ѻ҆́ный, приложи́тъ гдⷭ҇ь показа́ти рꙋ́кꙋ свою̀, є҆́же возревнова́ти по ѡ҆ста́нкꙋ про́чемꙋ люде́й, и҆́же а҆́ще ѡ҆ста́нетъ ѿ а҆ссѷрі́ѡвъ, и҆ ѿ є҆гѵ́пта, и҆ вавѷлѡ́на, и҆ ѿ є҆ѳїо́пїи, и҆ ѿ є҆ламі́тѡвъ, и҆ ѿ восто́кѡвъ со́лнца, и҆ ѿ а҆раві́и, и҆ ѿ ѻ҆стровѡ́въ морски́хъ. И҆ воздви́гнетъ зна́менїе въ ꙗ҆зы́ки, и҆ собере́тъ поги́бшыѧ і҆и҃лєвы, и҆ расточє́нныѧ і҆ꙋ̑дины собере́тъ ѿ четы́рехъ кри́лъ землѝ. И҆ ѿи́метсѧ ре́вность є҆фре́мова, и҆ вразѝ і҆ꙋ̑дины поги́бнꙋтъ: є҆фре́мъ не возревнꙋ́етъ і҆ꙋ́дѣ, и҆ і҆ꙋ́да не ѡ҆скорби́тъ є҆фре́ма. И҆ полетѧ́тъ въ кораблѧ́хъ и҆ноплеме́нничихъ, мо́ре кꙋ́пнѡ плѣнѧ́тъ, и҆ сꙋ́щихъ ѿ востѡ́къ со́лнца, и҆ і҆дꙋме́ю: и҆ на мѡа́ва пе́рвѣе рꙋ́ки возложа́тъ, сы́нове же а҆ммѡ́ни пе́рвїи покорѧ́тсѧ. И҆ ѡ҆пꙋстоши́тъ гдⷭ҇ь мо́ре є҆гѵ́петское, и҆ возложи́тъ рꙋ́кꙋ свою̀ на рѣкꙋ̀ дꙋ́хомъ преси́льнымъ: и҆ порази́тъ на се́дмь де́брїй, ꙗ҆́коже преходи́ти ю҆̀ во ѡ҆бꙋве́нїи: И҆ бꙋ́детъ проше́ствїе лю́демъ мои̑мъ ѡ҆ста́вльшымъ во є҆гѵ́птѣ, и҆ бꙋ́детъ і҆и҃лю, ꙗ҆́коже въ де́нь, є҆гда̀ и҆зы́де ѿ землѝ є҆гѵ́петскїѧ. И҆ рече́ши въ де́нь ѻ҆́ный: бл҃гословлю̀ тѧ̀, гдⷭ҇и, ꙗ҆́кѡ разгнѣ́валсѧ є҆сѝ на мѧ̀, и҆ ѿврати́лъ є҆сѝ ꙗ҆́рость твою̀ [ѿ менѐ,] и҆ поми́ловалъ мѧ̀ є҆сѝ. Сѐ бг҃ъ мо́й, сп҃съ мо́й, ᲂу҆пова́ѧ бꙋ́дꙋ на него̀, и҆ не ᲂу҆бою́сѧ: занѐ сла́ва моѧ̀ и҆ похвала̀ моѧ̀ гдⷭ҇ь, и҆ бы́сть мѝ во сп҃се́нїе.</p>
<p><red>Прокі́менъ, ѱало́мъ н҃д. Гла́съ з҃:</red> <red>В</red>нꙋшѝ бж҃е, мл҃твꙋ мою̀, и҆ не пре́зри моле́нїѧ моегѡ̀. <red>Сті́хъ:</red> <red>В</red>онми́ ми, и҆ ᲂу҆слы́ши мѧ̀. <anchor type="folio" number="214" label="сд҃і"/></p>
<p><red><wide>Въ четверто́къ тре́тїѧ седми́цы ве́чера</wide>.</red></p>
<p><red>На</red> <red>Г</red>дⷭ҇и воззва́хъ, <red>поста́вимъ стїхѡ́въ ѕ҃, и҆ пое́мъ настоѧ́щыѧ подѡ́бны г҃, трипѣ́снца, и҆ мине́и г҃. Стїхи̑ры господи́на і҆ѡ́сифа, гла́съ є҃.</red></p>
<p><red>Подо́бенъ:</red> <red>Р</red>а́дꙋйсѧ по́стникѡвъ:</p>
<p><red>С</red>п҃се и҆́стиннаѧ сла́досте, го́рькїѧ ме́рры дре́вле во́ды ᲂу҆слади́вый ѡ҆́бразомъ тогда̀ дре́ва, бж҃е́ственнагѡ крⷭ҇та̀, просте́рсѧ на не́мъ, ꙗ҆́коже бл҃говоли́лъ є҆сѝ: же́лчи же вкꙋси́лъ є҆сѝ, въ ре́бра прободе́нъ, и҆з̾ ни́хже мі́рꙋ вода̀ и҆злїѧ́сѧ ѡ҆ставле́нїѧ, на ѡ҆бновле́нїе земна́гѡ смѣше́нїѧ. тѣ́мже славосло́вимъ твою̀ неизрече́ннꙋю си́лꙋ, и҆ мо́лимсѧ: пода́ждь на́мъ стра́хъ тво́й гдⷭ҇и, во вре́мѧ поще́нїѧ, и҆ проще́нїе согрѣше́нїй, и҆ ве́лїю млⷭ҇ть.</p>
<p><red>С</red>ло́ве простры́йсѧ на крⷭ҇тѣ̀, собира́ѧ дале́че ѿстоѧ́щыѧ ѿ тебѐ, возне́съ помышле́нїе моѐ ѿ гно́ѧ страсте́й, добродѣ́тельми всѧ́ческими ѡ҆богатѝ, подава́ѧ се́рдцꙋ моемꙋ̀ чистѣ́йшїй стра́хъ тво́й и҆ дꙋшѝ мое́й соверше́ннꙋю любо́вь, плотскі́ѧ мѧ̀ любвѐ ѿсѣца́ющꙋю: ꙗ҆́кѡ да воздержа́нїемъ тебѣ̀, мл҃твою и҆ моле́нїемъ, въ настоѧ́щыѧ дни̑ ᲂу҆гождꙋ̀, и҆ ᲂу҆зрю̀ тво́й свѣ́тлый де́нь воскрⷭ҇нїѧ, прїе́млѧ ве́лїю млⷭ҇ть.</p>
<p><red>И҆́на стїхи́ра господи́на ѳео́дѡра, гла́съ а҃.</red></p>
<p><red>Подо́бенъ:</red> <red>Ѻ҆́</red>блакъ тѧ̀ свѣ́тлый:</p>
<p><red>Т</red>ре́тїю честны́хъ постѡ́въ седми́цꙋ хрⷭ҇тѐ сло́ве, преше́дшихъ, дре́во живоно́снагѡ крⷭ҇та̀ твоегѡ̀ ви́дѣти сподо́би на́съ, и҆ че́стнѣ поклони́тисѧ, и҆ пѣ́ти по достоѧ́нїю и҆ сла́вити держа́вꙋ твою̀, воспѣ́ти стрⷭ҇ти твоѧ̑, предвари́ти сла́вное чи́стѣ и҆ ст҃о́е воскрⷭ҇нїе, па́схꙋ та́йнꙋю, є҆́юже а҆да́мъ па́ки вни́де въ ра́й. <anchor type="folio" number="214v" label="сд҃і ѡ҆б."/></p>
<p><red>И҆ въ мине́и г҃.</red> <red>Сла́ва, и҆ ны́нѣ, бг҃оро́диченъ.</red></p>
<p><red>Прокі́менъ, ѱало́мъ н҃є, гла́съ ѕ҃:</red> <red>П</red>оми́лꙋй мѧ̀ бж҃е, ꙗ҆́кѡ попра́ мѧ человѣ́къ. <red>Сті́хъ:</red> <red>П</red>опра́ша мѧ̀ вразѝ моѝ ве́сь де́нь.</p>
<p><red>Бытїѧ̀ чте́нїе. [Глава̀ з҃, ст. а҃і-к҃д. глава̀ и҃, ст. а҃- г҃.]</red></p>
<p><red>Б</red>ы́сть въ шестьсо́тное лѣ́то въ житїѝ нѡ́евѣ, втора́гѡ мцⷭ҇а, въ два́десѧть седмы́й де́нь мцⷭ҇а, въ де́нь то́й разверзо́шасѧ всѝ и҆сто́чницы бе́здны, и҆ хлѧ̑би небє́сныѧ ѿверзо́шасѧ. И҆ бы́сть до́ждь на зе́млю четы́редесѧть дне́й, и҆ четы́редесѧть ноще́й. Въ де́нь то́й вни́де нѡ́е, си́мъ, ха́мъ, і҆а́феѳъ, сы́нове нѡ́евы, и҆ жена̀ нѡ́ева, и҆ трѝ жєны̀ сынѡ́въ є҆гѡ̀ съ ни́мъ въ ковче́гъ. И҆ всѝ ѕвѣ́рїе земні́и по ро́дꙋ, и҆ всѝ ско́ти по ро́дꙋ, и҆ всѧ́кїй га́дъ дви́жꙋщїйсѧ на землѝ по ро́дꙋ, и҆ всѧ́каѧ пти́ца перна́таѧ по ро́дꙋ своемꙋ̀: Внидо́ша къ нѡ́ю въ ковче́гъ два̀ два̀, мꙋ́жескїй по́лъ и҆ же́нскїй, ѿ всѧ́кїѧ пло́ти, въ не́йже є҆́сть дꙋ́хъ живо́тный. И҆ входѧ́щаѧ мꙋ́жескїй по́лъ и҆ же́нскїй ѿ всѧ́кїѧ пло́ти внидо́ша къ нѡ́ю въ ковче́гъ, ꙗ҆́коже заповѣ́да гдⷭ҇ь бг҃ъ нѡ́ю: и҆ затворѝ гдⷭ҇ь бг҃ъ ковче́гъ ѿвнѣ̀ є҆гѡ̀. И҆ бы́сть пото́пъ четы́редесѧть дне́й, и҆ четы́редесѧть ноще́й на землѝ, и҆ ᲂу҆мно́жисѧ вода̀, и҆ взѧ̀ ковче́гъ, и҆ возвы́сисѧ ѿ землѝ: И҆ возмога́ше вода̀, и҆ ᲂу҆множа́шесѧ ѕѣлѡ̀ на землѝ, и҆ ноша́шесѧ ковче́гъ верхꙋ̀ воды̀. Вода́ же возмога́ше ѕѣлѡ̀ ѕѣлѡ̀ на землѝ: и҆ покры̀ всѧ̑ го́ры высѡ́кїѧ, ꙗ҆̀же бѧ́хꙋ под̾ нб҃се́мъ: Пѧтьна́десѧть лакте́й горѣ̀ возвы́сисѧ вода̀, и҆ покры̀ всѧ̑ го́ры высѡ́кїѧ. И҆ ᲂу҆́мре всѧ́каѧ пло́ть дви́жꙋщаѧсѧ по землѝ, пти́цъ и҆ скотѡ́въ и҆ ѕвѣре́й, и҆ всѧ́кїй га́дъ дви́жꙋщїйсѧ на землѝ, и҆ всѧ́кїй человѣ́къ. И҆ всѧ̑ є҆ли̑ка и҆́мꙋтъ дыха́нїе жи́зни, и҆ всѐ є҆́же бѣ̀ на сꙋ́ши, ᲂу҆́мре. И҆ потреби́сѧ <anchor type="folio" number="215" label="сє҃і"/> всѧ́кое воста́нїе, є҆́же бѧ́ше на лицѣ̀ всеѧ̀ землѝ, ѿ человѣ́ка да́же до скота̀, и҆ гадѡ́въ, и҆ пти́цъ небе́сныхъ, и҆ потреби́шасѧ ѿ землѝ: и҆ ѡ҆ста̀ нѡ́е є҆ди́нъ, и҆ и҆̀же съ ни́мъ въ ковче́зѣ. И҆ возвы́сисѧ вода̀ над̾ земле́ю дне́й сто̀ пѧтьдесѧ́тъ. И҆ помѧнꙋ̀ бг҃ъ нѡ́а, и҆ всѧ̑ ѕвѣ́ри, и҆ всѧ̑ скоты̀, и҆ всѧ̑ пти̑цы, и҆ всѧ̑ га́ды пресмыка́ющыѧсѧ, є҆ли̑ка бѣ́хꙋ съ ни́мъ въ ковче́зѣ: и҆ наведѐ бг҃ъ дꙋ́хъ на зе́млю, и҆ преста̀ вода̀. И҆ заключи́шасѧ и҆сто́чницы бе́здны, и҆ хлѧ̑би нбⷭ҇ныѧ: и҆ ᲂу҆держа́сѧ до́ждь ѿ нб҃сѐ. И҆ вспѧ́ть по́йде вода̀, и҆дꙋ́щаѧ ѿ землѝ: и҆ ᲂу҆малѧ́шесѧ вода̀, по стѣ̀ пѧти́десѧтихъ дне́хъ.</p>
<p><red>Прокі́менъ ѱало́мъ н҃ѕ, гла́съ з҃:</red> <red>П</red>оми́лꙋй мѧ̀ бж҃е, поми́лꙋй мѧ̀, ꙗ҆́кѡ на тѧ̀ ᲂу҆пова̀ дꙋша̀ моѧ̀. <red>Сті́хъ: И҆</red> на сѣ́нь крилꙋ̀ твоє́ю надѣ́юсѧ.</p>
<p><red>При́тчей чте́нїе. [Глава̀ і҃, ст. а҃-к҃в.]</red></p>
<p><red>С</red>ы́нъ премꙋ́дръ весели́тъ ѻ҆тца̀: сы́нъ же безꙋ́менъ печа́ль ма́тери. Не по́льзꙋютъ сокрѡ́вища беззако́нныхъ, пра́вда же и҆зба́витъ ѿ сме́рти. Не ᲂу҆бїе́тъ гла́домъ гдⷭ҇ь дꙋ́шꙋ пра́веднꙋю, живо́тъ же нечести́выхъ низврати́тъ. Нищета̀ мꙋ́жа смирѧ́етъ: рꙋ́цѣ же мꙋ́жественныхъ ѡ҆богаща́ютсѧ. Сы́нъ нака́занъ премꙋ́дръ бꙋ́детъ, безꙋ́мный же слꙋго́ю ᲂу҆потреби́тсѧ: спасе́тсѧ ѿ зно́ѧ сы́нъ разꙋ́мный, вѣтротлѣ́ненъ же быва́етъ на жа́твѣ сы́нъ беззако́нный. Бл҃гослове́нїе гдⷭ҇не на главѣ̀ пра́веднагѡ: ᲂу҆ста́ же нечести́выхъ покры́етъ пла́чь безвре́менный. Па́мѧть пра́ведныхъ съ похвала́ми: и҆́мѧ же нечести́выхъ ᲂу҆гаса́етъ. Премꙋ́дръ се́рдцемъ прїи́метъ за́пѡвѣди: непокрове́нный же ᲂу҆стна́ма ѡ҆строптѣва́ѧ запне́тсѧ. И҆́же хо́дитъ про́стѡ, хо́дитъ надѣ́ѧсѧ: развраща́ѧ же пꙋти̑ своѧ̑, позна́нъ бꙋ́детъ. Намиза́ѧй <anchor type="folio" number="215v" label="сє҃і ѡ҆б."/> ѻ҆́комъ съ ле́стїю, собира́етъ мꙋжє́мъ печа̑ли: ѡ҆блича́ѧй же со дерзнове́нїемъ, миротвори́тъ. И҆сто́чникъ жи́зни въ рꙋцѣ̀ пра́веднагѡ: ᲂу҆ста́ же нечести́вагѡ покры́етъ па́гꙋба. Не́нависть воздвиза́етъ ра́спрю: всѣ́хъ же нелюбопри́тельныхъ покрыва́етъ любо́вь. И҆́же ѿ ᲂу҆сте́нъ произно́ситъ премꙋ́дрость, жезло́мъ бїе́тъ мꙋ́жа безсерде́чна. Премꙋ́дрїи скры́ютъ чꙋ́вство, ᲂу҆ста́ же проде́рзагѡ приближа́ютсѧ сокрꙋше́нїю. Стѧжа́нїе бога́тыхъ гра́дъ тве́рдъ: сокрꙋше́нїе же нечести́выхъ нищета̀. Дѣла̀ пра́ведныхъ живо́тъ творѧ́тъ, пло́дове же нечести́выхъ грѣхѝ. Пꙋти̑ жи́зни храни́тъ наказа́нїе: наказа́нїемъ же не ѡ҆бличе́нный заблꙋжда́етъ. Покрыва́ютъ враждꙋ̀ ᲂу҆стнѣ̀ пра̑выѧ: и҆зносѧ́щїи же ᲂу҆кори́знꙋ безꙋ́мнѣйшїи сꙋ́ть. Ѿ многосло́вїѧ не и҆збѣжи́ши грѣха̀: щадѧ́й же ᲂу҆стнѣ̀, разꙋ́менъ бꙋ́деши. Сребро̀ разжже́нное ѧ҆зы́къ пра́веднагѡ: се́рдце же нечести́вагѡ и҆сче́знетъ. Оу҆стнѣ̀ пра́ведныхъ вѣ́дѧтъ высѡ́каѧ: безꙋ́мнїи же въ скꙋ́дости скончава́ютсѧ. Бл҃гослове́нїе гдⷭ҇не на главѣ̀ пра́веднагѡ: сїѐ ѡ҆богаща́етъ, и҆ не и҆́мать приложи́тисѧ є҆мꙋ̀ печа́ль въ се́рдцы.</p>
<p><red>На стїхо́внѣ самогла́сенъ днѐ, два́жды.</red> <red>Гла́съ ѕ҃:</red></p>
<p><red>Н</red>а дре́вѣ крⷭ҇тнѣмъ ѡ҆бѣ́шена жи́знь всѣ́хъ хрⷭ҇тѐ бж҃е, ѡ҆живѝ мою̀ дꙋ́шꙋ ᲂу҆мерщвле́ннꙋю прегрѣше́ньми: и҆ да не всеконе́чнѡ поги́бнꙋти ѡ҆ста́виши твоѐ ѻ҆вча̀, па́стырю до́брый. ѿстꙋпи́хъ ѿ твои́хъ за́повѣдей, и҆ безгрѣ́шїѧ бога́тство, є҆́же дарова́лъ мѝ є҆сѝ, расточи́хъ грѣхолю́бнымъ произволе́нїемъ, растлѣ́хъ же и҆ ѡ҆мерзи́хсѧ въ блꙋ́дныхъ начина́нїихъ: но ѡ҆бновѝ мѧ̀ къ покаѧ́нїю привле́къ, є҆ди́не многомлⷭ҇тиве.</p>
<p><red>Мч҃нченъ:</red> <red>М</red>ч҃ницы твоѝ гдⷭ҇и, не ѿверго́шасѧ тебѐ, ни ѿстꙋпи́ша ѿ за́повѣдей твои́хъ: тѣ́хъ мл҃твами поми́лꙋй на́съ. <anchor type="folio" number="216" label="сѕ҃і"/></p>
<p><red>Сла́ва, и҆ ны́нѣ, крⷭ҇тобг҃оро́диченъ.</red></p>
<p><red>Подо́бенъ:</red> <red>Т</red>ридне́вный:</p>
<p><red>В</red>и́дѧщи тѧ̀ распина́ема хрⷭ҇тѐ тебѐ ро́ждшаѧ, вопїѧ́ше: что̀ стра́нное є҆́же ви́ждꙋ та́инство, сн҃е мо́й; ка́кѡ на дре́вѣ ᲂу҆мира́еши пло́тїю повѣ́шенъ, жи́зни пода́телю;</p>
<p><red>Въ пѧто́къ г҃-ѧ седми́цы на ᲂу҆́трени,</red></p>
<p><red>трⷪ҇чны гла́са. По а҃-мъ стїхосло́вїи глаго́лемъ сѣда́льны крⷭ҇тны ѻ҆смогла́сника. По в҃-мъ же стїхосло́вїи глаго́лемъ настоѧ́щїй сѣда́ленъ господи́на і҆ѡ́сифа. Гла́съ є҃.</red></p>
<p><red>Подо́бенъ:</red> <red>С</red>обезнача́льное:</p>
<p><red>С</red>нѣ́ди дре́вомъ, дре́вле ᲂу҆ме́ршїи человѣ́цы, крⷭ҇то́мъ твои́мъ ще́дре, ѡ҆жи́хомъ, є҆гѡ́же си́лою бл҃же, на́съ ᲂу҆крѣпѝ, воздержа́нїѧ вре́мѧ во ᲂу҆миле́нїи прейтѝ, творѧ́щыѧ во́лю твою̀, и҆ де́нь ви́дѣти свѣтоно́снагѡ воскрⷭ҇нїѧ.</p>
<p><red>Сла́ва, то́йже.</red></p>
<p><red>И҆ ны́нѣ, крⷭ҇тобг҃оро́диченъ:</red> <red>Н</red>а крⷭ҇тѣ̀ тѧ̀ ви́дѧщи хрⷭ҇тѐ мт҃и твоѧ̀, во́лею посредѣ̀ разбо́йникѡвъ ви́сѧща, и҆ бїю́щи мт҃рски ᲂу҆тро́бꙋ, глаго́лаше: безгрѣ́шный сн҃е, ка́кѡ непра́веднѡ на крⷭ҇тѣ̀ ꙗ҆́кѡ ѕлодѣ́й водрꙋже́нъ є҆сѝ, человѣ́ческїй хотѧ̀ ѡ҆живи́ти ро́дъ, ꙗ҆́кѡ бл҃гоꙋтро́бенъ.</p>
<p><red>По г҃-мъ стїхосло́вїи сѣда́ленъ господи́на ѳео́дѡра.</red> <red>Гла́съ а҃.</red></p>
<p><red>Подо́бенъ:</red> <red>К</red>а́мени запеча́танꙋ:</p>
<p><red>П</red>ло́ть ѡ҆чи́стившихъ ѿ воздержа́нїѧ, и҆ въ мл҃твахъ просвѣти́вшихъ дꙋ́шы на́шѧ гдⷭ҇и, чⷭ҇тны́й крⷭ҇тъ тво́й и҆ ст҃ы́й сподо́би на́съ ви́дѣти, и҆ со стра́хомъ поклони́тисѧ въ пѣ́снехъ пою́щихъ, и҆ глаго́лющихъ: сла́ва <anchor type="folio" number="216v" label="сѕ҃і ѡ҆б."/> живоно́сномꙋ крⷭ҇тꙋ̀, сла́ва бж҃е́ственномꙋ копїю̀ твоемꙋ̀, и҆́мже ѡ҆жи́хомъ, є҆ди́не чл҃вѣколю́бче.</p>
<p><red>Сла́ва, то́йже.</red></p>
<p><red>И҆ ны́нѣ, крⷭ҇тобг҃оро́диченъ:</red> <red>А҆́</red>гнца на дре́вѣ а҆́гница ви́дѧщи, съ разбо́йники долготерпѣли́ве распина́ема тѧ̀ сло́ве, и҆ копїе́мъ въ ре́бра пробода́ема, рыда́ше вопїю́щи мт҃рски: что̀ стра́нное и҆ ᲂу҆жа́сное і҆и҃се мо́й та́инство; ка́кѡ покрыва́етсѧ гро́бомъ неѡпи́санный бг҃ъ; несказа́нно є҆́сть содѣва́емое: не ѡ҆ста́ви мѧ̀ є҆ди́нꙋ тѧ̀ ро́ждшꙋю, і҆и҃се мо́й сладча́йшїй.</p>
<p><red>Канѡ́нъ мине́и, и҆ настоѧ́щыѧ трипѣ́снцы, господи́на і҆ѡ́сифа. И҆ стїхосло́витсѧ пѣ́снь. Гла́съ є҃.</red></p>
<p><red>Пѣ́снь є҃.</red></p>
<p><red>І҆рмо́съ:</red> <red>Ѡ҆</red>дѣѧ́йсѧ свѣ́томъ ꙗ҆́кѡ ри́зою.</p>
<p><red>И҆</red>сцѣли́ мѧ гдⷭ҇и, и҆ и҆сцѣлю́сѧ ꙗ҆́звою твое́ю, дꙋшѝ моеѧ̀ ѡ҆чи́стивъ ꙗ҆́звы, пло́тїю стрⷭ҇ти хрⷭ҇тѐ прїе́мый.</p>
<p><red>Т</red>ебѐ ꙗ҆́коже ви́дѣ пло́тїю ви́сима хрⷭ҇тѐ на дре́вѣ, свѣ́тъ во тьмꙋ̀ прелага́ше со́лнце, и҆ землѧ̀ подви́жесѧ, и҆ ка́менїе распадо́шасѧ.</p>
<p><red>Т</red>е́рнїемъ ѡ҆бра́стшꙋю и҆ ѡ҆лѧденѣ́вшꙋю мою̀ дꙋ́шꙋ, всѧ́кихъ страсте́й ви́ды, гдⷭ҇и ѡ҆чи́сти, вѣнча́выйсѧ те́рнїемъ, за кра́йнюю бл҃гость.</p>
<p><red>Бг҃оро́диченъ:</red> <red>Н</red>о́вѡ породила̀ є҆сѝ ꙗ҆́кѡ младе́нца всечⷭ҇таѧ содѣ́телѧ моего̀: є҆го́же молѝ, ѡ҆бетша́вшаго мѧ̀ во мно́зѣ ѕло́бѣ ѡ҆бнови́ти влⷣчце.</p>
<p><red>И҆́ный господи́на ѳео́дѡра.</red> <red>Гла́съ а҃.</red></p>
<p><red>І҆рмо́съ: Ѿ</red> но́щи ᲂу҆́тренююще:</p>
<p><red>Н</red>а мѣ́стѣ ло́бнѣмъ і҆ꙋдє́и тебѐ распѧ́ша хрⷭ҇тѐ, покива́ша глава́ми свои́ми, смѣю́щесѧ и҆ рꙋга́ющесѧ: ты́ же терпѣ́лъ є҆сѝ во є҆́же сп҃стѝ на́съ. <anchor type="folio" number="217" label="сз҃і"/></p>
<p><red>Н</red>а ті́тлѣ крⷭ҇та̀ твоегѡ̀, написа́въ пїла́тъ трегꙋ́бѡ, є҆ди́наго ѿ трⷪ҇цы тѧ̀, во́лею пострада́вша ꙗ҆влѧ́ше, за всѣ́хъ сп҃се́нїе хрⷭ҇тѐ.</p>
<p><red>Трⷪ҇ченъ:</red> <red>П</red>ресвѣ́тлыѧ трⷪ҇цы, трисо́лнечное воспои́мъ вѣ́рнїи, свѣ́тъ ѻ҆ц҃а̀ чтꙋ́ще, свѣ́тъ сн҃а сла́вѧще, свѣ́тъ и҆ дх҃а возвѣща́юще.</p>
<p><red>Бг҃оро́диченъ:</red> <red>А҆́</red>гг҃лъ вы́шшꙋю, и҆з̾ тебѐ рожде́йсѧ показа́ тѧ чⷭ҇таѧ: є҆гѡ́же бо ѻ҆нѝ трепе́щꙋтъ ꙗ҆́кѡ бг҃а зрѣ́ти, ты̀ на рꙋ́кꙋ но́сиши ꙗ҆́кѡ сн҃а твоего̀ чⷭ҇таѧ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>К</red>рⷭ҇те всечⷭ҇тны́й, сп҃си́тельный, мі́рꙋ храни́телю, соблюдѝ мѧ̀ постѧ́щасѧ, и҆ досто́йна покажѝ твоегѡ̀ честна́гѡ поклоне́нїѧ.</p>
<p><red>І҆рмо́съ: Ѿ</red> но́щи ᲂу҆́тренююще, воспѣва́емъ тѧ̀ хрⷭ҇тѐ бж҃е, ѡ҆бнища́вшаго на́съ ра́ди, и҆ крⷭ҇тъ и҆ сме́рть пло́тїю претерпѣ́вшаго.</p>
<p><red>Пѣ́снь и҃.</red></p>
<p><red>І҆рмо́съ:</red> <red>Т</red>ебѐ вседѣ́телю:</p>
<p><red>П</red>росте́рлъ є҆сѝ на крⷭ҇тѣ̀ хрⷭ҇тѐ твоѝ дла̑ни, рꙋкѝ пра́ѻтца невоздержа́нное потреблѧ́ѧ: дре́вомъ же дре́ва и҆сцѣли́лъ є҆сѝ клѧ́твꙋ. тѣ́мже тѧ̀ пое́мъ во всѧ̑ вѣ́ки.</p>
<p><red>Т</red>ебѣ̀ воли́телю сп҃се́нїѧ сло́ве припа́даю, хотѣ́нїѧ лꙋка̑ваѧ ᲂу҆ста́ви вско́рѣ ѿ моегѡ̀ се́рдца, крⷭ҇тъ и҆ страда́нїе во́лею претерпѣ́вый.</p>
<p><red>Б</red>лꙋ́днꙋю жи́знь и҆ ѡ҆скверне́ное житїѐ возжела́въ, ѡ҆мрачи́хсѧ а҆́зъ блꙋ́дный: ѡ҆сїѧ́й мѝ лꙋчꙋ̀ ѡ҆браще́нїѧ сло́ве, со́лнца сїѧ́нїе въ страда́нїи ѡ҆мрачи́вый.</p>
<p><red>Бг҃оро́диченъ:</red> <red>Оу҆</red>ста́ви мою̀ многоболѣ́зненнꙋю всю̀ серде́чнꙋю ѕло́бꙋ, мт҃и хрⷭ҇та̀ бг҃а, сокрꙋшѝ стрѣ́лы и҆ лꙋ́ки бѣсѡ́въ, борю́щихъ смире́ннꙋю дꙋ́шꙋ мою̀. <anchor type="folio" number="217v" label="сз҃і ѡ҆б."/></p>
<p><red>И҆́ный. І҆рмо́съ:</red> <red>П</red>ѣсносло́вцы въ пещѝ:</p>
<p><red>Ч</red>то̀ тебѣ̀ пострада́вшемꙋ принесе́мъ, всѣ́хъ влⷣцѣ мы̀ ѻ҆каѧ́ннїи: на́съ бо ра́ди крⷭ҇тъ претерпѣ́лъ є҆сѝ хрⷭ҇тѐ. пое́мъ безмѣ́рныѧ млⷭ҇ти твоеѧ̀ бл҃года́ть.</p>
<p><red>Н</red>а дре́вѣ воздвиго́ша хрⷭ҇тѐ і҆ꙋде́є, за́вистїю ᲂу҆би́вшїи тѧ̀, не ᲂу҆ма́лиша держа́вы сла́вы твоеѧ̀ беззако́ннїи: є҆си́ бо всѣ́хъ влⷣка во́лею пострада́вый.</p>
<p><red>Б</red>л҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.</p>
<p><red>Трⷪ҇ченъ:</red> <red>П</red>ресꙋ́щественнагѡ бж҃ества̀ трѝ лица̀ почита́ю: ѻ҆ц҃а̀ безнача́льна, сн҃а, и҆ дх҃а ст҃а́го, є҆стество́мъ несѣко́мое сꙋщество̀ сла́влю во вѣ́ки.</p>
<p><red>Бг҃оро́диченъ:</red> <red>Н</red>б҃съ вы́шшꙋю, и҆ херꙋві̑мъ превы́шшꙋю, ст҃опе́рвꙋю и҆ нескве́рнꙋю ѻ҆трокови́цꙋ всѣ́хъ бг҃а пое́мъ, и҆ превозно́симъ во всѧ̑ вѣ́ки.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>П</red>ребл҃же́нне крⷭ҇те хрⷭ҇то́въ, нб҃опи́саннаѧ побѣ́до, ѿ землѝ на́мъ прозѧ́блъ є҆сѝ, твоегѡ̀ поклоне́нїѧ достѡ́йны покажи́ ны всѧ̑, посто́мъ ѡ҆чи́стившыѧсѧ.</p>
<p><red>Х</red>ва́лимъ, бл҃гослови́мъ, покланѧ́емсѧ гдⷭ҇ви.</p>
<p><red>І҆рмо́съ:</red> <red>П</red>ѣсносло́вцы въ пещѝ сп҃сшаго дѣ́ти, и҆ громопла́меннꙋю прело́жшаго на ро́сꙋ, хрⷭ҇та̀ бг҃а по́йте, и҆ превозноси́те во всѧ̑ вѣ́ки.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>И҆</red>са́їе ликꙋ́й:</p>
<p><red>Ѡ҆</red>камене́нное ѡ҆жесточе́нїе дꙋшѝ моеѧ̀ бл҃гоꙋтро́бне сп҃се ѡ҆мы́й, и҆ и҆сто́чникъ да́ждь мѝ бл҃же, бж҃е́ственнагѡ ᲂу҆миле́нїѧ, и҆з̾ ре́бръ и҆сточи́вый мнѣ̀ жи́знь, беззакѡ́нїѧ моегѡ̀ пото́ки потреблѧ́ющꙋю.</p>
<p><red>С</red>амаго̀ себѐ вве́ргъ во глꙋбины̑ грѣхѡ́въ, высѡты̀ ѡ҆ста́вивъ добродѣ́телей: но привлецы̀ и҆ сп҃си́ мѧ <anchor type="folio" number="218" label="си҃і"/> возше́дый на крⷭ҇тъ, и҆ человѣ́чество привлекі́й къ себѣ̀ гдⷭ҇и.</p>
<p><red>С</red>ла́дость сы́й гдⷭ҇и и҆ наслажде́нїе, ꙗ҆́кѡ содѣ́тель, же́лчи вкꙋси́лъ є҆сѝ хрⷭ҇тѐ, ѿ сла́дости сꙋ́щее ѿпаде́нїе, є҆́же и҆з̾ а҆да́ма ты̀ и҆справлѧ́ѧ: тѣ́мже тѧ̀ пое́мъ сп҃сшїисѧ твои́ми страстьмѝ.</p>
<p><red>Бг҃оро́диченъ:</red> <red>В</red>сечⷭ҇таѧ влⷣчце, ᲂу҆пова́нїе моѐ и҆ прибѣ́жище, ꙗ҆́звы дꙋшѝ моеѧ̀ и҆сцѣлѝ, ᲂу҆́мъ мо́й ᲂу҆мирѝ. да и҆ а҆́зъ ра́дꙋѧсѧ, воспою̀ вели́чїѧ твоѧ̑ бцⷣе приснодв҃о.</p>
<p><red>И҆́ный. І҆рмо́съ:</red> <red>Т</red>ѧ̀ ю҆́же ви́дѣ:</p>
<p><red>Т</red>ебѐ, є҆го́же беззако́ннїи хрⷭ҇тѐ, ѡ҆дѣ́ѧша рꙋга́тельнѡ въ порфѵ́рꙋ и҆ вѣне́цъ, ꙗ҆́кѡ цр҃ю̀ рꙋга́ющесѧ, тро́стїю главꙋ̀ твою̀ ᲂу҆дарѧ́юще, распина́юще за́вистїю, и҆ же́лчїю напаѧ́юще, пѣ́сньми всѝ вѣ́рнїи велича́емъ.</p>
<p><red>Т</red>ѧ̀, є҆го́же со́лнце ви́дѧщее стра́ждꙋща на крⷭ҇тѣ̀, свѣ́тъ сокры̀, все́й вкꙋ́пѣ тва́ри, влⷣчнимъ досажде́нїемъ преклонѧ́ющейсѧ и҆ распа́дающымсѧ ка́менїємъ, пѣ́сньми хрⷭ҇тѐ сп҃се велича́емъ.</p>
<p><red>Трⷪ҇ченъ:</red> <red>С</red>вѣ́тъ и҆ жи́знь и҆ вседѣ́тель, трисо́лнечное є҆ди́нство, бг҃ъ же и҆ гдⷭ҇ь, є҆ди́нѣмъ свѣ́томъ сїѧ́ѧ, соѡблиста́ѧ тремѝ начерта́ньми во є҆ди́номъ бж҃ествѣ̀, сего̀ всѝ вѣ́рнїи велича́емъ.</p>
<p><red>Бг҃оро́диченъ:</red> <red>Т</red>ебѐ ю҆́же дв҃дъ пѣве́цъ проповѣ́да сїѡ́нъ, въ ню́же всели́сѧ нб҃сы̀ невмѣсти́мый, и҆ созда̀ ѿ ᲂу҆тро́бы твоеѧ̀, мі́рꙋ ѡ҆чище́нїе, пѣ́сньми мт҃и чⷭ҇таѧ велича́емъ.</p>
<p><red>С</red>ла́ва тебѣ̀ бж҃е на́шъ, сла́ва тебѣ̀.</p>
<p><red>Т</red>во́й сп҃си́тельный крⷭ҇тъ, просвѣти́телѧ вѣ́рныхъ, сподо́би гдⷭ҇и воздержа́нїемъ текꙋ́щыѧ предвари́ти, ви́дѣти, и҆ поклони́тисѧ, во ѡ҆сщ҃е́нїе на́ше, да тѧ̀ и҆́мъ велича́емъ. <anchor type="folio" number="218v" label="си҃і ѡ҆б."/></p>
<p><red>І҆рмо́съ:</red> <red>Т</red>ѧ̀ ю҆́же ви́дѣ мѡѷсе́й неѡпали́мꙋю кꙋпинꙋ̀, и҆ лѣ́ствицꙋ ѡ҆дꙋшевле́ннꙋю, ю҆́же і҆а́кѡвъ ви́дѣ, и҆ две́рь нбⷭ҇нꙋю, є҆́юже про́йде хрⷭ҇то́съ бг҃ъ на́шъ, пѣ́сньми мт҃и чⷭ҇таѧ велича́емъ.</p>
<p><red>Свѣти́ленъ гла́са.</red></p>
<p><red>На стїхо́внѣ самогла́сенъ днѐ, два́жды.</red> <red>Гла́съ ѕ҃.</red></p>
<p><red>Ѻ҆</red>те́ческагѡ да́ра расточи́хъ бога́тство, въ блꙋдѣ̀ и҆жди́хъ житїѐ, лꙋка́вными по́мыслы, грѣха̀ моегѡ̀ соѿве́дсѧ, и҆ сла́достїю стра́сти наслажда́емь, несмы́слєннымъ скотѡ́мъ ᲂу҆подо́бихсѧ, сп҃си́тельныхъ за́повѣдей престꙋпле́нїемъ: но бл҃говоли́вый на крⷭ҇тѣ̀ повѣ́ситисѧ менѐ ра́ди хрⷭ҇тѐ бж҃е, не ѿри́ни менѐ твоегѡ̀ сыноположе́нїѧ, но ѡ҆браща́ющасѧ прїимѝ, ꙗ҆́кѡ блꙋ́днаго сы́на, и҆ сп҃сѝ мѧ̀.</p>
<p><red>Мч҃ниченъ:</red> <red>Г</red>дⷭ҇и, въ па́мѧть ст҃ы́хъ твои́хъ, всѧ̀ тва́рь пра́зднꙋетъ, нб҃са̀ ра́дꙋютсѧ со а҆́гг҃лы, и҆ землѧ̀ весели́тсѧ съ человѣ́ки. тѣ́хъ мл҃твами поми́лꙋй на́съ.</p>
<p><red>Сла́ва, и҆ ны́нѣ, крⷭ҇тобг҃оро́диченъ, гла́съ то́йже.</red></p>
<p><red>Подо́бенъ:</red> <red>Т</red>ридне́венъ:</p>
<p><red>В</red>сечⷭ҇таѧ, ꙗ҆́кѡ ви́дѣ тебѐ на крⷭ҇тѣ̀ повѣ́шена, пла́чꙋщи вопїѧ́ше мт҃рски: сн҃е мо́й, и҆ бж҃е мо́й, сладча́йшее моѐ ча́до, ка́кѡ терпи́ши стра́сть поно́снꙋю.</p>
<p><red>На ѕ҃-мъ часѣ̀ тропа́рь прⷪ҇ро́чества, гла́съ и҃:</red></p>
<p><red>С</red>ло́вомъ всѧ̑ твое́ю соверши́лъ є҆сѝ си́лою бж҃е, и҆ ѿ небытїѧ̀ въ бытїѐ приве́лъ є҆сѝ на́съ, не преда́ждь на́съ беззако́нїємъ на́шымъ, безгрѣ́шне гдⷭ҇и, мо́лимсѧ.</p>
<p><red>Прокі́менъ, ѱало́мъ н҃з, гла́съ ѕ҃:</red> <red>В</red>озвесели́тсѧ пра́ведникъ, є҆гда̀ ᲂу҆ви́дитъ ѿмще́нїе. <red>Сті́хъ:</red> <red>А҆́</red>ще вои́стиннꙋ ᲂу҆́бѡ пра́вдꙋ глаго́лете. <anchor type="folio" number="219" label="сѳ҃і"/></p>
<p><red>Прⷪ҇ро́чества и҆са́їина чте́нїе. [Глава̀ г҃і, ст. в҃- г҃і.]</red></p>
<p><red>Т</red>а́кѡ глаго́летъ гдⷭ҇ь: на горѣ̀ по́льнѣй воздви́гните зна́менїе, вознеси́те гла́съ и҆̀мъ, не бо́йтесѧ: поꙋща́йте рꙋко́ю, ѿве́рзите кнѧ́зи. А҆́зъ повелѣва́ю, ѡ҆свѧще́ни сꙋ́ть: и҆ а҆́зъ ведꙋ̀ и҆́хъ, и҆споли́ни и҆́дꙋтъ и҆спо́лнити ꙗ҆́рость мою̀ ра́дꙋющесѧ, вкꙋ́пѣ и҆ ᲂу҆карѧ́юще. Гла́съ ꙗ҆зы́кѡвъ мно́гихъ, на гора́хъ, подо́бенъ ꙗ҆зы́кѡвъ мно́гихъ, гла́съ царе́й, и҆ ꙗ҆зы́кѡвъ собра́вшихсѧ. гдⷭ҇ь саваѡ́ѳъ заповѣ́да ꙗ҆зы́кꙋ ѻ҆рꙋжебо́рцꙋ, Прїитѝ ѿ землѝ и҆здале́ча, ѿ кра́ѧ ѡ҆снова́нїѧ нб҃сѐ, гдⷭ҇ь и҆ ѻ҆рꙋжебо́рцы є҆го̀, растли́ти всю̀ вселе́ннꙋю. Рыда́йте: бли́зъ бо де́нь гдⷭ҇нь, и҆ сокрꙋше́нїе ѿ бг҃а прїи́детъ. Сегѡ̀ ра́ди всѧ́ка рꙋка̀ разслабѣ́етъ, и҆ всѧ́ка дꙋша̀ человѣ́ча ᲂу҆бои́тсѧ: И҆ смѧтꙋ́тсѧ послы̀, и҆ болѣ̑зни прїи́мꙋтъ ѧ҆̀ ꙗ҆́кѡ жены̀ ражда́ющїѧ: и҆ поскорбѧ́тъ дрꙋ́гъ ко дрꙋ́гꙋ, и҆ ᲂу҆жа́снꙋтсѧ, и҆ лицѐ своѐ ꙗ҆́кѡ пла́мень и҆змѣнѧ́тъ. Се́ бо де́нь гдⷭ҇нь грѧде́тъ неисцѣ́льный ꙗ҆́рости и҆ гнѣ́ва, положи́ти вселе́ннꙋю [всю̀] пꙋ́стꙋ, и҆ грѣ́шники погꙋби́ти ѿ неѧ̀. Ѕвѣ́зды бо нбⷭ҇ныѧ и҆ ѻ҆рі́ѡнъ, и҆ всѐ ᲂу҆краше́нїе нбⷭ҇ное, свѣ́та своегѡ̀ не дадѧ́тъ, и҆ помрачи́тсѧ со́лнце возсїѧва́ющее, и҆ лꙋна̀ не да́стъ свѣ́та своегѡ̀. И҆ заповѣ́мъ все́й вселе́ннѣй ѕла̑ѧ, и҆ нечести̑вымъ грѣхѝ и҆́хъ: и҆ погꙋблю̀ ᲂу҆кори́знꙋ беззако́нныхъ, и҆ ᲂу҆кори́знꙋ го́рдыхъ смирю̀. И҆ бꙋ́дꙋтъ ѡ҆ста́вшїи честні́и па́че, не́жели зла́то нежже́нное: и҆ человѣ́къ че́стенъ бꙋ́детъ па́че, не́жели ка́мень, и҆́же ѿ сꙋфі́ра. Раз̾ѧри́тсѧ бо нб҃о, и҆ землѧ̀ потрѧсе́тсѧ ѿ ѡ҆снова́нїй свои́хъ, за ꙗ҆́рость гнѣ́ва гдⷭ҇а саваѡ́ѳа въ де́нь, во́ньже прїи́детъ ꙗ҆́рость є҆гѡ̀.</p>
<p><red>Прокі́менъ, ѱало́мъ н҃и, гла́съ з҃:</red> <red>Б</red>ж҃е застꙋ́пникъ мо́й є҆сѝ ты̀ и҆ млⷭ҇ть твоѧ̀ предвари́тъ мѧ̀. <red>Сті́хъ:</red> <red>И҆</red>зми́ мѧ ѿ вра̑гъ мои́хъ бж҃е: <anchor type="folio" number="219v" label="сѳ҃і ѡ҆б."/></p>
<p><red><wide>Въ пѧто́къ ве́чера,</wide></red></p>
<p><red>ѻ҆бы́чное стїхосло́вїе.</red></p>
<p><red>На</red> <red>Г</red>дⷭ҇и воззва́хъ <red>поста́вимъ стїхѡ́въ і҃, и҆ пое́мъ самогла́сенъ днѐ, два́жды, гла́съ з҃:</red></p>
<p><red>Ꙗ҆́</red>кѡ блꙋ́дный ѿстꙋпи́хъ ѿ бл҃года́ти твоеѧ̀ гдⷭ҇и, и҆ бога́тство расточи́хъ бл҃гости, къ тебѣ̀ прибѣго́хъ бл҃гоꙋтро́бне, взыва́ѧ тебѣ̀ бж҃е: согрѣши́хъ, поми́лꙋй мѧ̀.</p>
<p><red>Та́же мч҃нчны д҃ ѻ҆ктѡ́иха, прилꙋчи́вшагѡсѧ гла́са: и҆ въ мине́и д҃: Сла́ва, поко́инъ гла́са. И҆ ны́нѣ, бг҃оро́диченъ а҃-й гла́са. Вхо́дъ.</red> <red>С</red>вѣ́те ти́хїй: <red>Прокі́менъ, ѱало́мъ н҃ѳ, гла́съ д҃:</red> <red>Д</red>а́ждь на́мъ по́мощь ѿ ско́рби, и҆ сꙋ́етно сп҃се́нїе человѣ́ческо. <red>Сті́хъ:</red> <red>Б</red>ж҃е ѿри́нꙋлъ ны̀ є҆сѝ, и҆ низложи́лъ є҆сѝ на́съ.</p>
<p><red>Бытїѧ̀ чте́нїе. [Глава̀ и҃, ст. д҃-к҃а.]</red></p>
<p><red>С</red>ѣ́де ковче́гъ въ мѣ́сѧцъ седьмы́й въ два́десѧть седьмы́й де́нь мѣ́сѧца, на гора́хъ а҆рара́тскихъ. Вода́ же ᲂу҆ходѧ́щи ᲂу҆малѧ́шесѧ да́же до десѧ́тагѡ мѣ́сѧца: и҆ въ десѧ́тый мѣ́сѧцъ, въ пе́рвый де́нь мѣ́сѧца ꙗ҆ви́шасѧ версѝ го́ръ. И҆ бы́сть по четы́редесѧтихъ дне́хъ ѿве́рзе нѡ́е ѻ҆ко́нце ковче́га, є҆́же сотворѝ. И҆ посла̀ вра́на [ви́дѣти, а҆́ще ᲂу҆стꙋпи́ла вода̀ ѿ лица̀ землѝ,] и҆ и҆зше́дъ не возврати́сѧ, до́ндеже и҆зсѧ́че вода̀ ѿ землѝ. И҆ посла̀ голꙋби́цꙋ по не́мъ, ви́дѣти, а҆́ще ᲂу҆стꙋпи́ла вода̀ ѿ лица̀ землѝ. И҆ не ѡ҆брѣ́тши голꙋби́ца поко́ѧ нога́ма свои́ма, возврати́сѧ къ немꙋ̀ въ ковче́гъ, ꙗ҆́кѡ вода̀ бѧ́ше по всемꙋ̀ лицꙋ̀ всеѧ̀ землѝ: и҆ просте́ръ рꙋ́кꙋ свою̀, прїѧ́тъ ю҆̀, и҆ внесѐ ю҆̀ къ себѣ̀ въ ковче́гъ. И҆ преме́дливъ є҆щѐ се́дмь дне́й, па́ки посла̀ голꙋби́цꙋ и҆з̾ ковче́га: И҆ возврати́сѧ къ немꙋ̀ голꙋби́ца къ ве́черꙋ, и҆ и҆мѣ́ѧше <anchor type="folio" number="220" label="с҃к"/> сꙋче́цъ ма́сличенъ съ ли́ствїемъ во ᲂу҆стѣ́хъ свои́хъ: и҆ позна̀ нѡ́е, ꙗ҆́кѡ ᲂу҆стꙋпѝ вода̀ ѿ лица̀ землѝ. И҆ преме́дливъ є҆щѐ се́дмь дне́й дрꙋги́хъ, па́ки посла̀ голꙋби́цꙋ, и҆ не преложѝ возврати́тисѧ къ немꙋ̀ пото́мъ. И҆ бы́сть въ пе́рвое и҆ шестьсо́тное лѣ́то житїѧ̀ нѡ́ева, въ пе́рвый де́нь пе́рвагѡ мѣ́сѧца, и҆зсѧ́че вода̀ ѿ лица̀ землѝ и҆ ѿкры̀ нѡ́е покро́въ ковче́га, є҆го́же сотворѝ, и҆ ви́дѣ, ꙗ҆́кѡ и҆зсѧ́че вода̀ ѿ лица̀ землѝ. Въ мѣ́сѧцъ же вторы́й, въ два́десѧть седьмы́й де́нь мѣ́сѧца и҆́зсше землѧ̀. И҆ речѐ гдⷭ҇ь бг҃ъ нѡ́еви, глаго́лѧ: И҆зы́ди и҆з̾ ковче́га ты̀, и҆ жена̀ твоѧ̀, и҆ сы́нове твоѝ, и҆ жєны̀ сынѡ́въ твои́хъ съ тобо́ю: И҆ всѧ̑ ѕвѣ́ри є҆ли́цы сꙋ́ть съ тобо́ю, и҆ всѧ́кꙋ пло́ть ѿ пти́цъ да́же до скотѡ́въ, и҆ всѧ́къ га́дъ дви́жꙋщїйсѧ по землѝ и҆зведѝ съ собо́ю: и҆ расти́тесѧ и҆ мно́житесѧ на землѝ. И҆ и҆зы́де нѡ́е, и҆ жена̀ є҆гѡ̀, и҆ сы́нове є҆гѡ̀, и҆ жєны̀ сынѡ́въ є҆гѡ̀ съ ни́мъ: И҆ всѝ ѕвѣ́рїе, и҆ всѝ ско́ти, и҆ всѧ̑ пти̑цы, и҆ всѧ̑ га́ды дви́жꙋщыѧсѧ по ро́дꙋ своемꙋ̀ на землѝ, и҆зыдо́ша и҆з̾ ковче́га. И҆ созда̀ нѡ́е же́ртвенникъ гдⷭ҇ви: и҆ взѧ̀ ѿ всѣ́хъ скотѡ́въ чи́стыхъ и҆ ѿ всѣ́хъ пти́цъ чи́стыхъ, и҆ вознесѐ во всесожже́нїе на же́ртвенникъ. И҆ ѡ҆бонѧ̀ гдⷭ҇ь воню̀ бл҃гоꙋха́нїѧ.</p>
<p><red>Прокі́менъ ѱало́мъ ѯ҃, гла́съ ѕ҃:</red> <red>Оу҆</red>слы́ши бж҃е моле́нїе моѐ, вонмѝ мл҃твѣ мое́й. <red>Сті́хъ: Ѿ</red> конє́цъ землѝ къ тебѣ̀ воззва́хъ.</p>
<p><red>При́тчей чте́нїе. [Глава̀ і҃, ст. л҃а-л҃в. Глава̀ а҃і, ст. а҃-в҃і.]</red></p>
<p><red>Оу҆</red>ста̀ пра́веднагѡ ка́плютъ премꙋ́дрость: ѧ҆зы́къ же непра́веднагѡ поги́бнетъ. Оу҆стнѣ̀ мꙋже́й пра́ведныхъ ка́плютъ бл҃года̑ти, ᲂу҆ста́ же нечести́выхъ развраща́ютсѧ. Мѣ́рила льсти̑ваѧ ме́рзость пред̾ гдⷭ҇емъ: вѣ́съ же пра́ведный прїѧ́тенъ є҆мꙋ̀. И҆дѣ́же а҆́ще вни́детъ досажде́нїе, та́мѡ и҆ безче́стїе: ᲂу҆ста́ же смире́нныхъ поꙋча́ютсѧ премꙋ́дрости. Оу҆мира́ѧй првⷣникъ ѡ҆ста́ви раска́ѧнїе, <anchor type="folio" number="220v" label="с҃к ѡ҆б."/> ᲂу҆до́бна же быва́етъ и҆ посмѣѧ́тельна нечести́выхъ поги́бель. Соверше́нство пра́выхъ наста́витъ и҆̀хъ: и҆ поползнове́нїе ѿрица́ющихсѧ плѣни́тъ и҆̀хъ. не ᲂу҆по́льзꙋютъ и҆мѣ̑нїѧ въ де́нь ꙗ҆́рости: пра́вда же и҆зба́витъ ѿ сме́рти. Пра́вда непоро́чнагѡ и҆справлѧ́етъ пꙋти̑, нече́стїе же впа́даетъ въ непра́вдꙋ. Пра́вда мꙋже́й пра́выхъ и҆зба́витъ и҆̀хъ, безсовѣ́тїемъ же ᲂу҆ловлѧ́ютсѧ беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ поги́бнетъ. Првⷣный ѿ ло́ва ᲂу҆бѣ́гнетъ, въ негѡ́же мѣ́сто предае́тсѧ нечести́вый. Во ᲂу҆стѣ́хъ нечести́выхъ сѣ́ть гра́жданѡмъ, чꙋ́вство же првⷣныхъ бл҃гопоспѣ́шно. Во бл҃ги́хъ првⷣныхъ и҆спра́витсѧ гра́дъ, и҆ въ поги́бели нечести́выхъ ра́дованїе. Во бл҃гослове́нїи пра́выхъ возвы́ситсѧ гра́дъ, ᲂу҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дръ безмо́лвїе во́дитъ.</p>
<p><red>И҆ про́чее послѣ́дованїе преждесщ҃е́нныхъ.</red></p>
<footer/>
</document>
