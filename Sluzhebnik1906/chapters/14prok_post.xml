<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>Сꙋббѡ́та мѧсопꙋ́стнаѧ, прокі́менъ є҆ди́нъ, гла́съ ѕ҃:</p>
<p>Дꙋ́шы и҆́хъ во бл҃ги́хъ водворѧ́тсѧ: Сті́хъ: Къ тебѣ̀ гдⷭ҇и, воздвиго́хъ дꙋ́шꙋ мою̀, бж҃е мо́й.</p>
<p>А҆ллилꙋ́їа, гла́съ ѕ҃: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ. Сті́хъ: Дꙋ́шы и҆́хъ во бл҃ги́хъ водворѧ́тсѧ.</p>
<p>Прича́стенъ: Бл҃же́ни, ꙗ҆̀же и҆збра́лъ и҆ прїѧ́лъ є҆сѝ гдⷭ҇и, и҆ па́мѧть и҆̀хъ въ ро́дъ и҆ ро́дъ.</p>
<p>Въ недѣ́лю мѧсопꙋ́стнꙋю, на ᲂу҆́трени прокі́менъ гла́са.</p>
<p>На лїтꙋргі́и прокі́менъ, гла́съ г҃:</p>
<p>Ве́лїй гдⷭ҇ь на́шъ, и҆ ве́лїѧ крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀. Сті́хъ: Хвали́те гдⷭ҇а, ꙗ҆́кѡ бл҃гъ ѱало́мъ.</p>
<p>А҆ллилꙋ́їа, гла́съ и҃: Прїиди́те возра́дꙋемсѧ гдⷭ҇ви, воскли́кнемъ бг҃ꙋ спаси́телю на́шемꙋ. Сті́хъ: Предвари́мъ лицѐ є҆гѡ̀ во и҆сповѣ́данїи.</p>
<p>Прича́стенъ: Хвали́те гдⷭ҇а съ нб҃съ:</p>
<p>Дрꙋгі́й: Ра́дꙋйтесѧ пра́веднїи ѡ҆ гдⷭ҇ѣ:</p>
<p>Сꙋббѡ́та сыропꙋ́стнаѧ, прокі́менъ, гла́съ д҃:</p>
<p>Восхва́лѧтсѧ преподо́бнїи во сла́вѣ: Сті́хъ: Возношє́нїѧ бж҃їѧ въ горта́ни и҆́хъ.</p>
<p>А҆ллилꙋ́їа, гла́съ в҃: Насажде́ни въ домꙋ̀ гдⷭ҇ни: Сті́хъ: Весели́тесѧ првⷣнїи ѡ҆ гдⷭ҇ѣ:</p>
<p>Прича́стенъ: Ра́дꙋйтесѧ пра́веднїи:</p>
<p>Недѣ́лѧ сыропꙋ́стнаѧ.</p>
<p>На ᲂу҆́трени прокі́менъ гла́са.</p>
<p>На лїтꙋргі́и прокі́менъ, гла́съ и҃:</p>
<p>Помоли́тесѧ и҆ воздади́те гдⷭ҇ви бг҃ꙋ на́шемꙋ. Сті́хъ: Вѣ́домъ во і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀.</p>
<p>А҆ллилꙋ́їа, гла́съ ѕ҃: Бл҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀ вы́шнїй. Сті́хъ: Возвѣща́ти заꙋ́тра ми́лость твою̀, и҆ и҆́стинꙋ твою̀ на всѧ́кꙋ но́щь.</p>
<p>Прича́стенъ: Хвали́те гдⷭ҇а съ нб҃съ:</p>
<p>Въ тꙋ́же недѣ́лю ве́чера прокі́менъ вели́кїй, гла́съ и҃:</p>
<p>Не ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ скорблю̀, ско́рѡ ᲂу҆слы́ши мѧ̀: вонмѝ дш҃ѝ мое́й, и҆ и҆зба́ви ю҆̀. Сті́хъ: Спасе́нїе твоѐ бж҃е, да прїи́метъ мѧ̀. Сті́хъ: Да ᲂу҆́зрѧтъ ни́щїи и҆ возвеселѧ́тсѧ. Сті́хъ: Взыщи́те бг҃а, и҆ жива̀ бꙋ́детъ дꙋша̀ ва́ша. И҆ па́ки то́йже: Не ѿвратѝ лица̀ твоегѡ̀, ѿ ѻ҆́трока твоегѡ̀ ꙗ҆́кѡ скорблю̀, ско́рѡ ᲂу҆слы́ши мѧ̀: И҆ прѡ́чаѧ.</p>
<p>Въ сꙋббѡ́тꙋ пе́рвꙋю поста̀,</p>
<p>на лїтꙋргі́и прокі́менъ, гла́съ з҃: Возвесели́тсѧ првⷣникъ ѡ҆ гдⷭ҇ѣ, и҆ ᲂу҆пова́етъ на него̀. Сті́хъ: Оу҆слы́ши бж҃е, гла́съ мо́й, внегда̀ моли́ти ми сѧ къ тебѣ̀.</p>
<p>А҆ллилꙋ́їа, гла́съ д҃: Пра́ведникъ ꙗ҆́кѡ фі́нїѯъ процвѣте́тъ, и҆ ꙗ҆́кѡ ке́дръ, и҆́же въ лїва́нѣ ᲂу҆мно́житсѧ. Сті́хъ: Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.</p>
<p>Прича́стенъ: Въ па́мѧть вѣ́чнꙋю:</p>
<p>Недѣ́лѧ а҃ поста̀.</p>
<p>На ᲂу҆́трени прокі́менъ гла́са.</p>
<p>На лїтꙋргі́и прокі́менъ и҆ а҆ллилꙋ́їа: и҆щѝ въ деке́мврїи, въ недѣ́лю ст҃ы́хъ пра̑ѻц҃ъ:</p>
<p>Прича́стенъ: Хвали́те гдⷭ҇а:</p>
<p>Дрꙋгі́й: Ра́дꙋйтесѧ првⷣнїи:</p>
<p>Въ тꙋ́же недѣ́лю ве́чера прокі́менъ вели́кїй, гла́съ и҃:</p>
<p>Да́лъ є҆сѝ достоѧ́нїе боѧ́щымсѧ тебѐ гдⷭ҇и. Сті́хъ: Ѿ конє́цъ землѝ къ тебѣ̀ воззва́хъ. Сті́хъ: Покры́юсѧ въ кро́вѣ кри́лъ твои́хъ. Сті́хъ: Ꙗ҆́кѡ воспою̀ и҆́мени твоемꙋ̀ во вѣ́ки. И҆ па́ки: Да́лъ є҆сѝ достоѧ́нїе боѧ́щымсѧ тебѐ гдⷭ҇и.</p>
<p>Сꙋббѡ́та втора́ѧ поста̀.</p>
<p>Прокі́менъ, и҆ а҆ллилꙋ́їа, и҆ прича́стенъ: дню̀, и҆ мє́ртвымъ.</p>
<p>Недѣ́лѧ в҃ поста̀.</p>
<p>На ᲂу҆́трени прокі́менъ гла́са.</p>
<p>На лїтꙋргі́и прокі́менъ, гла́съ є҃:</p>
<p>Ты̀ гдⷭ҇и, сохрани́ши ны̀, и҆ соблюде́ши ны̀ ѿ ро́да сегѡ̀, и҆ во вѣ́къ. Сті́хъ: Спаси́ мѧ гдⷭ҇и, ꙗ҆́кѡ ѡ҆скꙋдѣ̀ прпⷣбный.</p>
<p>И҆ ст҃о́мꙋ григо́рїю прокі́менъ, гла́съ а҃:</p>
<p>Оу҆ста̀ моѧ̑ возглаго́лютъ премꙋ́дрость, и҆ поꙋче́нїе срⷣца моегѡ̀ ра́зꙋмъ.</p>
<p>А҆ллилꙋ́їа, гла́са.</p>
<p>Прича́стенъ: Хвали́те гдⷭ҇а съ нб҃съ:</p>
<p>Дрꙋгі́й: Въ па́мѧть вѣ́чнꙋю:</p>
<p>Сꙋббѡ́та г҃ поста̀.</p>
<p>Прокі́менъ: дню̀, и҆ мє́ртвымъ.</p>
<p>Недѣ́лѧ г҃ поста̀.</p>
<p>На ᲂу҆́трени прокі́менъ гла́са.</p>
<p>На лїтꙋргі́и, вмѣ́стѡ трист҃а́гѡ: Крⷭ҇тꙋ̀ твоемꙋ̀ покланѧ́емсѧ влⷣко, и҆ ст҃о́е воскрⷭ҇нїе твоѐ сла́вимъ.</p>
<p>Прокі́менъ, гла́съ ѕ҃: Спасѝ гдⷭ҇и, лю́ди твоѧ̑, и҆ бл҃гословѝ достоѧ́нїе твоѐ. Сті́хъ: Къ тебѣ̀ гдⷭ҇и, воззовꙋ̀, бж҃е мо́й, да не премолчи́ши ѿ менѐ.</p>
<p>А҆ллилꙋ́їа, гла́съ и҃: Помѧнѝ со́нмъ тво́й, є҆го́же стѧжа́лъ є҆сѝ и҆спе́рва. Сті́хъ: Бг҃ъ же цр҃ь на́шъ пре́жде вѣ́ка, содѣ́ла спасе́нїе посредѣ̀ землѝ.</p>
<p>Прича́стенъ: Зна́менасѧ на на́съ:</p>
<p>Сꙋббѡ́та четве́ртаѧ поста̀.</p>
<p>Прокі́менъ дню̀, и҆ за ᲂу҆поко́й.</p>
<p>Недѣ́лѧ д҃ поста̀.</p>
<p>На ᲂу҆́трени прокі́менъ гла́са.</p>
<p>На лїтꙋргі́и прокі́менъ гла́са, и҆ преподо́бномꙋ, гла́съ и҃: Восхва́лѧтсѧ преподо́бнїи во сла́вѣ:</p>
<p>А҆ллилꙋ́їа, гла́са, и҆ ст҃а́гѡ. Сті́хъ: Насажде́ни въ домꙋ̀ гдⷭ҇ни:</p>
<p>Прича́стенъ: Хвали́те: и҆ Въ па́мѧть вѣ́чнꙋю:</p>
<p>Сꙋббѡ́та пѧ́таѧ поста̀. Прокі́менъ:</p>
<p>Пѣ́снь бцⷣы, гла́съ г҃: Вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на смире́нїе рабы̀ своеѧ̀, се́ бо ѿ ны́нѣ ᲂу҆блажа́тъ мѧ̀ всѝ ро́ди.</p>
<p>А҆ллилꙋ́їа, гла́съ и҃: Воскрⷭ҇нѝ гдⷭ҇и, въ поко́й тво́й: Сті́хъ: Помѧнѝ гдⷭ҇и дв҃да и҆ всю̀ кро́тость є҆гѡ̀.</p>
<p>Прича́стенъ: Ча́шꙋ спасе́нїѧ прїимꙋ̀:</p>
<p>Недѣ́лѧ є҃ поста̀.</p>
<p>На ᲂу҆́трени, прокі́менъ гла́са.</p>
<p>На лїтꙋргі́и, прокі́менъ гла́са: И҆ прпⷣбнѣй, гла́съ д҃:</p>
<p>Ди́венъ бг҃ъ во ст҃ы́хъ свои́хъ, бг҃ъ і҆и҃левъ.</p>
<p>А҆ллилꙋ́їа, гла́са.</p>
<p>Прича́стенъ: Хвали́те гдⷭ҇а:</p>
<p>Дрꙋгі́й: Въ па́мѧть вѣ́чнꙋю:</p>
<p>Сꙋббѡ́та шеста́ѧ ла́зарева.</p>
<p>Вмѣ́стѡ трист҃а́гѡ: Є҆ли́цы во хрⷭ҇та̀ крⷭ҇ти́стесѧ, во хрⷭ҇та̀ ѡ҆блеко́стесѧ, а҆ллилꙋ́їа.</p>
<p>Прокі́менъ, гла́съ г҃: Гдⷭ҇ь просвѣще́нїе моѐ, и҆ сп҃си́тель мо́й, когѡ̀ ᲂу҆бою́сѧ; Сті́хъ: Гдⷭ҇ь защи́титель живота̀ моегѡ̀, ѿ когѡ̀ ᲂу҆страшꙋ́сѧ;</p>
<p>А҆ллилꙋ́їа, гла́съ є҃: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. Сті́хъ: И҆́бо ᲂу҆твердѝ вселе́ннꙋю, ꙗ҆́же не подви́житсѧ.</p>
<p>Прича́стенъ: И҆з̾ ᲂу҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀.</p>
<p>Недѣ́лѧ цвѣтна́ѧ.</p>
<p>На ᲂу҆́трени прокі́менъ: И҆з̾ ᲂу҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀. Сті́хъ: Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ.</p>
<p>На лїтꙋргі́и, трист҃о́е: прокі́менъ, гла́съ д҃:</p>
<p>Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь, и҆ ꙗ҆ви́сѧ на́мъ. Сті́хъ: И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ въ вѣ́къ ми́лость є҆гѡ̀.</p>
<p>А҆ллилꙋ́їа, гла́съ а҃: Воспо́йте гдⷭ҇ви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь. Сті́хъ: Ви́дѣша всѝ концы̀ землѝ спасе́нїе бг҃а на́шегѡ.</p>
<p>Прича́стенъ: Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь, и҆ ꙗ҆ви́сѧ на́мъ.</p>
<p>Во ст҃ы́й и҆ вели́кїй четверто́къ ве́чера, прокі́менъ, гла́съ з҃: Кнѧ́зи лю́дстїи собра́шасѧ вкꙋ́пѣ на гдⷭ҇а и҆ на хрⷭ҇та̀ є҆гѡ̀. Сті́хъ: Вскꙋ́ю шата́шасѧ ꙗ҆зы́цы, и҆ лю́дїе поꙋчи́шасѧ тщє́тнымъ;</p>
<p>А҆ллилꙋ́їа, гла́съ ѕ҃: Бл҃же́нъ разꙋмѣва́ѧй на ни́ща и҆ ᲂу҆бо́га, въ де́нь лю́тъ и҆зба́витъ є҆го̀ гдⷭ҇ь. Сті́хъ: Вразѝ моѝ рѣ́ша мнѣ̀ ѕла̑ѧ, когда̀ ᲂу҆́мретъ, и҆ поги́бнетъ и҆́мѧ є҆гѡ̀; Сті́хъ: Ꙗ҆ды́й хлѣ́бы моѧ̑, возвели́чи на мѧ̀ запина́нїе.</p>
<p>Прича́стенъ: Ве́чери твоеѧ̀ та́йныѧ:</p>
<p>Во ст҃ы́й и҆ вели́кїй пѧто́къ ве́чера, прокі́менъ, гла́съ ѕ҃: Положи́ша мѧ̀ въ ро́вѣ преиспо́днѣмъ, въ те́мныхъ и҆ сѣ́ни сме́ртнѣй. Сті́хъ: Гдⷭ҇и бж҃е спасе́нїѧ моегѡ̀, во днѝ воззва́хъ, и҆ въ нощѝ пред̾ тобо́ю.</p>
<p>А҆ллилꙋ́їа, гла́съ є҃: Спаси́ мѧ бж҃е, ꙗ҆́кѡ внидо́ша во́ды до дꙋшѝ моеѧ̀. Сті́хъ: Поноше́нїе ча́ѧше дꙋша̀ моѧ̀ и҆ стра́сть. Сті́хъ: Да помрача́тсѧ ѻ҆́чи и҆̀хъ, є҆́же не ви́дѣти.</p>
<p>Во ст҃ꙋ́ю и҆ вели́кꙋю сꙋббѡ́тꙋ, на ᲂу҆́трени, по славосло́вїи, прокі́менъ а҆пⷭ҇ла гла́съ з҃:</p>
<p>Воскреснѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ᲂу҆бо́гихъ твои́хъ до конца̀. Сті́хъ: И҆сповѣ́мсѧ тебѣ̀ гдⷭ҇и, всѣ́мъ срⷣцемъ мои́мъ, повѣ́мъ всѧ̑ чꙋдеса̀ твоѧ̑.</p>
<p>А҆ллилꙋ́їа, гла́съ є҃: Да воскрⷭ҇нетъ бг҃ъ, и҆ расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀ ненави́дѧщїи є҆го̀. Сті́хъ: Ꙗ҆́кѡ и҆счеза́етъ ды́мъ, да и҆сче́знꙋтъ: ꙗ҆́кѡ та́етъ во́скъ ѿ лица̀ ѻ҆гнѧ̀. Сті́хъ: Та́кѡ да поги́бнꙋтъ грѣ̑шницы ѿ лица̀ бж҃їѧ, а҆ пра́вєдницы да возвеселѧ́тсѧ.</p>
<p>На лїтꙋргі́и, вмѣ́стѡ трист҃а́гѡ: Є҆ли́цы во хрⷭ҇та̀ крⷭ҇ти́стесѧ, во хрⷭ҇та̀ ѡ҆блеко́стесѧ: а҆ллилꙋ́їа.</p>
<p>Прокі́менъ, гла́съ є҃: Всѧ̀ землѧ̀ да поклони́тсѧ тебѣ̀ и҆ пое́тъ тебѣ̀, да пое́тъ же и҆́мени твоемꙋ̀, вы́шнїй. Сті́хъ: Воскли́кните гдⷭ҇ви всѧ̀ землѧ̀, по́йте же и҆́мени є҆гѡ̀.</p>
<p>А҆ллилꙋ́їа, и҆ ѱало́мъ дв҃довъ не глаго́летсѧ: но по є҆́же рещѝ і҆ере́ю: Ми́ръ тѝ. И҆ а҆́бїе чте́цъ глаго́летъ вмѣ́стѡ а҆ллилꙋ́їа, во гла́съ з҃:</p>
<p>Воскрⷭ҇нѝ бж҃е, сꙋдѝ землѝ, ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ.</p>
<p>И҆ лю́дїе па́ки то́жде.</p>
<p>И҆ чте́цъ, сті́хъ: Бг҃ъ ста̀ въ со́нмѣ богѡ́въ, посредѣ́ же бо́ги разсꙋ́дитъ. И҆ пѣве́цъ: Воскрⷭ҇нѝ бж҃е: Сті́хъ: Доко́лѣ сꙋ́дите непра́вдꙋ, и҆ ли́ца грѣ́шникѡвъ прїе́млете; Воскрⷭ҇нѝ бж҃е: Сті́хъ: Сꙋди́те си́рꙋ и҆ ᲂу҆бо́гꙋ, смире́нна и҆ ни́ща ѡ҆правда́йте. Воскрⷭ҇нѝ бж҃е: Сті́хъ: И҆зми́те ᲂу҆бо́га и҆ ни́ща, и҆з̾ рꙋкѝ грѣ́шничи и҆зба́вите є҆го̀. Воскрⷭ҇нѝ бж҃е: Сті́хъ: Не позна́ша, нижѐ ᲂу҆разꙋмѣ́ша, во тмѣ̀ хо́дѧтъ. Воскрⷭ҇нѝ бж҃е: Сті́хъ: Да подви́жатсѧ всѧ̑ ѡ҆снова̑нїѧ землѝ. а҆́зъ рѣ́хъ: бо́зи є҆стѐ, и҆ сы́нове вы́шнѧгѡ всѝ: вы́ же ꙗ҆́кѡ человѣ́цы ᲂу҆мира́ете, и҆ ꙗ҆́кѡ є҆ди́нъ ѿ кнѧзе́й па́даете. И҆ па́ки: Воскрⷭ҇нѝ бж҃е, сꙋдѝ землѝ, ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ.</p>
<p>Пое́мꙋ же семꙋ̀, и҆звлача́ютсѧ і҆ере́и и҆ дїа́кони ѿ ѻ҆де́ждъ, и҆ ѡ҆блача́ютсѧ въ бѣ̑лыѧ.</p>
<p>Прича́стенъ: Воста̀ ꙗ҆́кѡ спѧ̀ гдⷭ҇ь, и҆ воскре́се спаса́ѧй на́съ. А҆ллилꙋ́їа, три́жды.</p>
</document>
