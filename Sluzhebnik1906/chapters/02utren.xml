<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>Послѣ́дованїе ᲂу҆́трени.</p>
<p>А҆́ще ᲂу҆́бѡ є҆́сть вели́каѧ четыредесѧ́тница, по є҆́же бл҃гослови́ти і҆ере́ю, начина́емъ:</p>
<p>Трист҃о́е. Прест҃а́ѧ трⷪ҇це: Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: Гдⷭ҇и поми́лꙋй, в҃і. Прїиди́те поклони́мсѧ: три́жды, и҆ два̀ ѱалма̀:</p>
<p>А҆́ще же нѝ, по бл҃гослове́нїи: Прїиди́те поклони́мсѧ: три́жды, и҆ ѱалмы̀:</p>
<p>Оу҆слы́шитъ тѧ̀ гдⷭ҇ь: и҆, Гдⷭ҇и, си́лою твое́ю: Сла́ва, и҆ ны́нѣ: Трист҃о́е. Ѻ҆́ч҃е на́шъ: Ꙗ҆́кѡ твоѐ є҆́сть црⷭ҇тво: Та́же, тропарѝ: Спасѝ, гдⷭ҇и, лю́ди твоѧ̑: Сла́ва: Вознесы́йсѧ на крⷭ҇тъ: И҆ ны́нѣ: Предста́тельство стра́шное:</p>
<p>Та́же глаго́летъ і҆ере́й:</p>
<p>Поми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ᲂу҆слы́ши, и҆ поми́лꙋй.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ і҆мпера́торѣ нїкола́ѣ а҆леѯа́ндровичѣ, всеѧ̀ рѡссі́и и҆ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ і҆мператрі́цѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ і҆мператрі́цѣ марі́и ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргїи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ за всю̀ бра́тїю, и҆ за всѧ̑ хрⷭ҇тїа́ны.</p>
<p>Ли́къ: Гдⷭ҇и поми́лꙋй, три́жды.</p>
<p>Возгла́съ: Ꙗ҆́кѡ ми́лостивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ли́къ: А҆ми́нь.</p>
<p>И҆ а҆́бїе глаго́летъ: И҆́менемъ гдⷭ҇нимъ бл҃гословѝ ѻ҆́ч҃е.</p>
<p>І҆ере́й же возглаша́етъ: Сла́ва ст҃ѣ́й, и҆ є҆диносꙋ́щнѣй, и҆ животворѧ́щей, и҆ нераздѣ́льнѣй трⷪ҇цѣ, всегда̀, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ли́къ: А҆ми́нь.</p>
<p>Та́же глаго́лемъ шестоѱа́лмїе, со всѧ́кимъ внима́нїемъ и҆ стра́хомъ бж҃їимъ, ꙗ҆́кѡ самомꙋ̀ собесѣ́дꙋюще хрⷭ҇тꙋ̀ бг҃ꙋ на́шемꙋ неви́димѡ, и҆ молѧ́ще ѡ҆ грѣсѣ́хъ на́шихъ. По трїе́хъ же ѱалмѣ́хъ і҆ере́й глаго́летъ мл҃твы ᲂу҆́трєннїѧ, стоѧ́й непокрове́нъ пред̾ ст҃ы́ми две́рьми.</p>
<p>Мл҃тва пе́рваѧ:</p>
<p>Бл҃годари́мъ тѧ̀, гдⷭ҇и бж҃е на́шъ, возста́вившаго на́съ ѿ ло́жей на́шихъ, и҆ вложи́вшаго во ᲂу҆ста̀ на́ша сло́во хвале́нїѧ, є҆́же покланѧ́тисѧ, и҆ призыва́ти и҆́мѧ твоѐ ст҃о́е, и҆ мо́лимсѧ твои́мъ щедро́тамъ, и҆̀хже всегда̀ ᲂу҆потреблѧ́лъ є҆сѝ ѡ҆ на́шей жи́зни: и҆ ны́нѣ послѝ по́мощь твою̀ на предстоѧ́щыѧ пред̾ лице́мъ ст҃ы́ѧ сла́вы твоеѧ̀, и҆ ѡ҆жида́ющыѧ ѿ тебѐ бога́тыѧ ми́лости, и҆ да́ждь и҆̀мъ, со стра́хомъ и҆ любо́вїю всегда̀ тебѣ̀ слꙋжа́щымъ, хвали́ти не и҆сповѣди́мꙋю твою̀ бл҃гость.</p>
<p>Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва втора́ѧ:</p>
<p>Ѿ но́щи ᲂу҆́тренюетъ дꙋ́хъ на́шъ къ тебѣ̀ бж҃е на́шъ, занѐ свѣ́тъ повелѣ̑нїѧ твоѧ̑ на землѝ. пра́вдꙋ и҆ ст҃ы́ню соверша́ти во стра́сѣ твое́мъ вразꙋмѝ ны̀, тебе́ бо сла́вимъ, вои́стиннꙋ сꙋ́щаго бг҃а на́шего: приклонѝ ᲂу҆́хо твоѐ, и҆ ᲂу҆слы́ши ны̀, и҆ помѧнѝ гдⷭ҇и сꙋ́щыѧ и҆ молѧ́щыѧсѧ съ на́ми всѧ̑ по и҆́мени, и҆ спасѝ ѧ҆̀ си́лою твое́ю, бл҃гословѝ лю́ди твоѧ̑, и҆ ѡ҆ст҃ѝ достоѧ́нїе твоѐ: ми́ръ мі́рови твоемꙋ̀ да́рꙋй, цр҃квамъ твои́мъ, сщ҃е́нникѡмъ, і҆мпера́торꙋ на́шемꙋ, всѣ̑мъ лю́демъ твои́мъ.</p>
<p>Ꙗ҆́кѡ бл҃гослови́сѧ и҆ просла́висѧ всечⷭ҇тно́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва тре́тїѧ:</p>
<p>Ѿ но́щи ᲂу҆́тренюетъ дꙋ́хъ на́шъ къ тебѣ̀ бж҃е, занѐ свѣ́тъ повелѣ̑нїѧ твоѧ̑. наꙋчѝ на́съ бж҃е пра́вдѣ твое́й, за́повѣдемъ твои̑мъ и҆ ѡ҆правда́нїємъ твои̑мъ. просвѣтѝ ѻ҆́чи мы́слей на́шихъ, да не когда̀ ᲂу҆́снемъ во грѣсѣ́хъ въ сме́рть. ѿженѝ всѧ́кїй мра́къ ѿ серде́цъ на́шихъ. да́рꙋй на́мъ со́лнце пра́вды, и҆ ненавѣ́тнꙋ жи́знь на́шꙋ соблюдѝ печа́тїю ст҃а́гѡ твоегѡ̀ дх҃а. и҆спра́ви стопы̑ на́шѧ на пꙋ́ть ми́ра. да́ждь на́мъ ви́дѣти ᲂу҆́тро и҆ де́нь въ ра́дованїи, да тебѣ̀ ᲂу҆́трєннїѧ возсыла́емъ моли̑твы.</p>
<p>Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва четве́ртаѧ:</p>
<p>Влⷣко бж҃е ст҃ы́й и҆ непостижи́мый, рекі́й и҆з̾ тмы̀ свѣ́тꙋ возсїѧ́ти, ᲂу҆поко́ивый на́съ въ нощнѣ́мъ снѣ̀, и҆ возста́вивый къ славосло́вїю и҆ мольбѣ̀ твоеѧ̀ бл҃гости: ᲂу҆молѧ́емь ѿ своегѡ̀ тѝ бл҃гоꙋтро́бїѧ, прїимѝ на́съ и҆ ны́нѣ покланѧ́ющихсѧ тебѣ̀ и҆ по си́лѣ бл҃годарѧ́щихъ тѧ̀, и҆ да́рꙋй на́мъ всѧ̑, ꙗ҆̀же ко спасе́нїю, прошє́нїѧ: покажи́ ны сы́ны свѣ́та и҆ днѐ, и҆ наслѣ́дники вѣ́чныхъ твои́хъ бла̑гъ. помѧнѝ гдⷭ҇и, во мно́жествѣ щедро́тъ твои́хъ, и҆ всѧ̑ лю́ди твоѧ̑, сꙋ́щыѧ и҆ молѧ́щыѧсѧ съ на́ми, и҆ всю̀ бра́тїю на́шꙋ, ꙗ҆̀же на землѝ, на мо́ри, на всѧ́комъ мѣ́стѣ влⷣчествїѧ твоегѡ̀, тре́бꙋющихъ твоегѡ̀ чл҃вѣколю́бїѧ и҆ по́мощи, и҆ всѣ̑мъ пода́й вели́кꙋю твою̀ млⷭ҇ть: да спасе́ни дꙋше́ю же и҆ тѣ́ломъ всегда̀ пребыва́юще, съ дерзнове́нїемъ сла́вимъ чꙋ́дное и҆ бл҃гослове́нное и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Ꙗ҆́кѡ бг҃ъ ми́лости, щедро́тъ и҆ человѣколю́бїѧ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва пѧ́таѧ:</p>
<p>Бл҃ги́хъ сокро́вище, и҆сто́чниче приснотекꙋ́щїй, ѻ҆́ч҃е ст҃ы́й, чꙋдотво́рче, всеси́льне и҆ вседержи́телю, всѝ тебѣ̀ покланѧ́емсѧ, и҆ тебѣ̀ мо́лимсѧ, твоѧ̑ ми́лѡсти и҆ твоѧ̑ щедрѡ́ты призыва́юще на по́мощь и҆ застꙋпле́нїе на́шегѡ смире́нїѧ: помѧнѝ гдⷭ҇и твоѧ̑ рабы̑, прїимѝ всѣ́хъ на́съ ᲂу҆́трєннѧѧ молє́нїѧ, ꙗ҆́кѡ кади́ло пред̾ тобо́ю, и҆ да ни є҆ди́наго ѿ на́съ неискꙋ́сна сотвори́ши, но всѧ̑ ны̀ снабдѝ щедро́тами твои́ми. помѧнѝ гдⷭ҇и, бдѧ́щыѧ и҆ пою́щыѧ во сла́вꙋ твою̀, и҆ є҆диноро́днагѡ твоегѡ̀ сн҃а и҆ бг҃а на́шегѡ, и҆ ст҃а́гѡ твоегѡ̀ дх҃а: и҆ бꙋ́ди тѣ̑мъ помо́щникъ и҆ застꙋ́пникъ, прїимѝ и҆́хъ мольбы̑ въ пренебе́сный и҆ мы́сленный тво́й же́ртвенникъ.</p>
<p>Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва шеста́ѧ:</p>
<p>Бл҃годари́мъ тѧ̀, гдⷭ҇и бж҃е спасе́нїй на́шихъ, ꙗ҆́кѡ всѧ̑ твори́ши во бл҃годѣ́тельство жи́зни на́шеѧ, да всегда̀ къ тебѣ̀ взира́емъ сп҃сꙋ и҆ бл҃годѣ́телю дꙋ́шъ на́шихъ: ꙗ҆́кѡ препоко́илъ є҆сѝ на́съ въ мимоше́дшее но́щи число̀, и҆ воздви́глъ є҆сѝ ны̀ ѿ ло́жей на́шихъ, и҆ поста́вилъ є҆сѝ въ поклоне́нїе чⷭ҇тна́гѡ и҆́мене твоегѡ̀. тѣ́мже мо́лимъ тѧ̀, гдⷭ҇и: да́ждь на́мъ бл҃года́ть и҆ си́лꙋ, да сподо́бимсѧ пѣ́ти тебѣ̀ разꙋ́мнѡ и҆ моли́тисѧ непреста́ннѡ, во стра́сѣ и҆ тре́петѣ своѐ спасе́нїе содѣ́ловающе, застꙋпле́нїемъ хрⷭ҇та̀ твоегѡ̀. помѧнѝ, гдⷭ҇и, и҆ въ нощѝ къ тебѣ̀ вопїю́щыѧ, ᲂу҆слы́ши ѧ҆̀ и҆ поми́лꙋй, и҆ сокрꙋшѝ под̾ но́зѣ и҆́хъ неви̑димыѧ и҆ бори́тєльныѧ врагѝ.</p>
<p>Ты́ бо є҆сѝ цр҃ь ми́ра, и҆ сп҃съ дꙋ́шъ на́шихъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, А҆ми́нь.</p>
<p>Мл҃тва седма́ѧ:</p>
<p>Бж҃е и҆ ѻ҆́ч҃е гдⷭ҇а на́шегѡ і҆и҃са хрⷭ҇та̀, возста́вивый ны̀ ѿ ло́жей на́шихъ и҆ собра́вый ны̀ въ ча́съ моли́твы, да́ждь на́мъ блгⷣть во ѿверзе́нїе ᲂу҆́стъ на́шихъ, и҆ прїимѝ на̑ша по си́лѣ благодарє́нїѧ, и҆ наꙋчи́ ны ѡ҆правда́нїємъ твои̑мъ: занѐ помоли́тисѧ, ꙗ҆́коже подоба́етъ, не вѣ́мы, а҆́ще не ты̀ гдⷭ҇и, ст҃ы́мъ твои́мъ дх҃омъ наста́виши ны̀. тѣ́мже мо́лимсѧ тебѣ̀, а҆́ще что̀ согрѣши́хомъ да́же до настоѧ́щагѡ часа̀, сло́вомъ, и҆лѝ дѣ́ломъ, и҆лѝ помышле́нїемъ, во́лею и҆лѝ нево́лею, ѡ҆ста́ви, простѝ: а҆́ще бо беззакѡ́нїѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ᲂу҆ тебѐ и҆збавле́нїе є҆́сть: ты̀ є҆сѝ є҆ди́нъ ст҃ы́й, помо́щникъ держа́вный, защи́титель жи́зни на́шеѧ, и҆ ѡ҆ тебѣ̀ пѣ́нїе на́ше всегда̀.</p>
<p>Бꙋ́ди держа́ва црⷭ҇твїѧ твоегѡ̀ бл҃гослове́на и҆ препросла́влена, ѻ҆ц҃а̀, и҆ сн҃а, и҆ ст҃а́гѡ дх҃а: ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва ѻ҆сма́ѧ:</p>
<p>Гдⷭ҇и бж҃е на́шъ, со́нное ᲂу҆ны́нїе ѿгна́вый ѿ на́съ и҆ сопризва́вый ны̀ зва́нїемъ ст҃ы́мъ, є҆́же и҆ въ нощѝ воздѣва́ти рꙋ́ки на́шѧ, и҆ и҆сповѣ́датисѧ тебѣ̀ ѡ҆ сꙋдьба́хъ пра́вды твоеѧ̀: прїимѝ мольбы̑ на́шѧ, молє́нїѧ, и҆сповѣ̑данїѧ, нощны̑ѧ слꙋ̑жбы, и҆ да́рꙋй на́мъ бж҃е, вѣ́рꙋ непосты́днꙋ, наде́ждꙋ и҆звѣ́стнꙋ, любо́вь нелицемѣ́рнꙋ, бл҃гословѝ на́шѧ вхо́ды и҆ и҆схо́ды, дѣѧ̑нїѧ, дѣла̀, словеса̀, помышлє́нїѧ, и҆ да́ждь на́мъ пости́гнꙋти въ нача́ло днѐ, хва́лѧщымъ, пою́щымъ, бл҃гословѧ́щымъ твоеѧ̀ неизрече́нныѧ бл҃госты́ни бл҃гость.</p>
<p>Ꙗ҆́кѡ бл҃гослови́сѧ всест҃о́е и҆́мѧ твоѐ, и҆ просла́висѧ црⷭ҇тво твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва девѧ́таѧ:</p>
<p>Возсїѧ́й въ сердца́хъ на́шихъ, чл҃вѣколю́бче влⷣко, твоегѡ̀ бг҃оразꙋ́мїѧ нетлѣ́нный свѣ́тъ, и҆ мы̑сленныѧ на́шѧ ѿве́рзи. ѻ҆́чи во є҆ѵⷢ҇льскихъ твои́хъ проповѣ́данїй разꙋмѣ́нїе: вложѝ въ на́съ и҆ бл҃же́нныхъ твои́хъ за́повѣдей стра́хъ, да плотскі̑ѧ по́хѡти всѧ̑ попра́вше, дꙋхо́вное жи́тельство про́йдемъ, всѧ̑ ко бл҃гоꙋгожде́нїю твоемꙋ̀ и҆ мꙋ́дрствꙋюще и҆ дѣ́юще.</p>
<p>Ты́ бо є҆сѝ просвѣще́нїе дꙋ́шъ и҆ тѣле́съ на́шихъ, хрⷭ҇тѐ бж҃е, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ и҆ всест҃ы́мъ и҆ благи́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва десѧ́таѧ:</p>
<p>Гдⷭ҇и бж҃е на́шъ, покаѧ́нїемъ ѡ҆ставле́нїе человѣ́кѡмъ дарова́вый, и҆ во ѻ҆́бразъ на́мъ позна́нїѧ грѣхѡ́въ и҆ и҆сповѣ́данїѧ, проро́ка дв҃да покаѧ́нїе къ проще́нїю показа́вый, са́мъ влⷣко, во мнѡ́гаѧ ны̀ и҆ вели̑каѧ па́дшыѧ согрѣшє́нїѧ, поми́лꙋй по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззакѡ́нїѧ на̑ша: ꙗ҆́кѡ тебѣ̀ согрѣши́хомъ гдⷭ҇и, и҆ безвѣ̑стнаѧ и҆ та̑йнаѧ се́рдца человѣ́ческагѡ вѣ́дꙋщемꙋ, и҆ є҆ди́номꙋ и҆мꙋ́щемꙋ вла́сть ѡ҆ставлѧ́ти грѣхѝ. се́рдце же чи́сто созда́въ въ на́съ, и҆ дх҃омъ влⷣчнимъ ᲂу҆тверди́въ на́съ, и҆ ра́дость спасе́нїѧ твоегѡ̀ сказа́въ на́мъ, не ѿри́ни на́съ ѿ лица̀ твоегѡ̀: но бл҃говолѝ ꙗ҆́кѡ бла́гъ и҆ человѣколю́бецъ, да́же до послѣ́днѧгѡ на́шегѡ и҆здыха́нїѧ, приноси́ти тебѣ̀ же́ртвꙋ пра́вды, и҆ возноше́нїе во ст҃ы́хъ твои́хъ же́ртвенницѣхъ.</p>
<p>Млⷭ҇тїю, и҆ щедро́тами, и҆ чл҃вѣколю́бїемъ є҆диноро́днагѡ твоегѡ̀ сн҃а, съ ни́мже блгⷭ҇ве́нъ є҆сѝ, со всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва перваѧна́десѧть:</p>
<p>Бж҃е, бж҃е на́шъ, ᲂу҆́мныѧ и҆ словє́сныѧ соста́вивый си̑лы твое́ю во́лею, тѧ̀ мо́лимъ, и҆ тебѣ̀ ми́ли дѣ́емсѧ: прїимѝ на́ше по си́лѣ славосло́вїе, со всѣ́ми созда́нїи твои́ми, и҆ бога́тыми твоеѧ̀ бл҃гости возда́ждь дарова́ньми. ꙗ҆́кѡ тебѣ̀ преклонѧ́етсѧ всѧ́кое колѣ́но нбⷭ҇ныхъ, и҆ земны́хъ, и҆ преиспо́днихъ, и҆ всѧ́кое дыха́нїе и҆ созда́нїе пое́тъ непостижи́мꙋю твою̀ сла́вꙋ: є҆ди́нъ бо є҆сѝ бг҃ъ и҆́стинный и҆ многомлⷭ҇тивый.</p>
<p>Ꙗ҆́кѡ тѧ̀ хва́лѧтъ всѧ̑ си̑лы нбⷭ҇ныѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Мл҃тва втораѧна́десѧть:</p>
<p>Хва́лимъ, пое́мъ, бл҃гослови́мъ, и҆ бл҃годари́мъ тѧ̀, бж҃е ѻ҆ц҃ъ на́шихъ, ꙗ҆́кѡ преве́лъ є҆сѝ сѣ́нь нощнꙋ́ю, и҆ показа́лъ є҆сѝ на́мъ па́ки свѣ́тъ дневны́й. но мо́лимъ твою̀ бл҃гость, ѡ҆чи́сти грѣхѝ на́шѧ, и҆ прїимѝ моле́нїе на́ше вели́кимъ твои́мъ бл҃гоꙋтро́бїемъ: ꙗ҆́кѡ къ тебѣ̀ прибѣга́емъ млⷭ҇тивомꙋ и҆ всеси́льномꙋ бг҃ꙋ. возсїѧ́й въ сердца́хъ на́шихъ и҆́стинное сл҃нце пра́вды твоеѧ̀, просвѣтѝ ᲂу҆́мъ на́шъ, и҆ чꙋ̑вства всѧ̑ соблюдѝ, да ꙗ҆́кѡ во днѝ бл҃гоѻбра́знѡ ходѧ́ще пꙋте́мъ за́повѣдей твои́хъ, дости́гнемъ въ жи́знь вѣ́чнꙋю, ꙗ҆́кѡ ᲂу҆ тебѐ є҆́сть и҆сто́чникъ жи́зни, и҆ въ наслажде́нїи бы́ти сподо́бимсѧ непристꙋ́пнагѡ твоегѡ̀ свѣ́та.</p>
<p>Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Та́же і҆ере́й и҆лѝ дїа́конъ глаго́летъ вели́кꙋю є҆ктенїю̀:</p>
<p>Ми́ромъ гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ свы́шнѣмъ ми́рѣ, и҆ спасе́нїи дꙋ́шъ на́шихъ, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ ст҃ѣ́йшемъ прави́тельствꙋющемъ сѷно́дѣ, [и҆ ѡ҆ митрополі́тѣ на́шемъ, и҆́мⷬ҇къ, а҆́ще сꙋ́ть ѻ҆́бласть є҆гѡ̀,] честнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и: ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ і҆мператрі́цѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей гдⷭ҇рнѣ і҆мператрі́цѣ марі́и ѳео́дѡровнѣ, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргїи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ: ѡ҆ все́й пала́тѣ, и҆ во́инствѣ и҆́хъ, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ пособи́ти и҆ покори́ти под̾ но́зѣ и҆́хъ всѧ́каго врага̀ и҆ сꙋпоста́та, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ гра́дѣ се́мъ: [а҆́ще въ монастырѣ̀: Ѡ҆ ст҃ѣ́й ѻ҆би́тели се́й] всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ бл҃горастворе́нїи воздꙋ́хѡвъ, ѡ҆ и҆з̾ѻби́лїи плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ спасе́нїи и҆́хъ, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Ѡ҆ и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.</p>
<p>Ли́къ: Гдⷭ҇и поми́лꙋй.</p>
<p>Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.</p>
<p>Ли́къ: Тебѣ̀ гдⷭ҇и.</p>
<p>Возглаше́нїе:</p>
<p>Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ли́къ: А҆ми́нь.</p>
<p>И҆ начина́ютъ пѣ́ти: Бг҃ъ гдⷭ҇ь и҆ ꙗ҆ви́сѧ на́мъ, бл҃гослове́нъ грѧды́й во и҆́мѧ гдⷭ҇не. по гла́сꙋ днѐ тропарѧ̀.</p>
<p>Сті́хъ: И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ въ вѣ́къ ми́лость є҆гѡ̀.</p>
<p>Сті́хъ: Ѡ҆быше́дше ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ.</p>
<p>Сті́хъ: Не ᲂу҆мрꙋ̀, но жи́въ бꙋ́дꙋ, и҆ повѣ́мъ дѣла̀ гдⷭ҇нѧ.</p>
<p>Сті́хъ: Ка́мень є҆го́же небрего́ша зи́ждꙋщїи, се́й бы́сть во главꙋ̀ ᲂу҆́гла: ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ.</p>
<p>Пое́тсѧ же Бг҃ъ гдⷭ҇ь, четы́режды. Та́же, глаго́летсѧ тропа́рь слꙋчи́вшїйсѧ, два́жды, и҆ бг҃оро́диченъ въ то́йже гла́съ. И҆ а҆́ще слꙋча́тсѧ два̀ тропарѧ̑, всегда̀ пе́рвый глаго́летсѧ два́жды, та́же вторы́й, и҆ бг҃оро́диченъ. Пое́мꙋ же Бг҃ъ гдⷭ҇ь, ѿхо́дитъ канѡна́рхъ, и҆ стои́тъ посредѣ̀ хра́ма ѿкрове́нъ, и҆ глаго́летъ ти́хѡ вышепи̑санныѧ стїхѝ. Стои́тъ же та́мѡ, до́ндеже начнꙋ́тъ бг҃оро́диченъ. Та́же покланѧ́етсѧ на не́мже стои́тъ мѣ́стѣ. И҆ ѡ҆брати́всѧ покланѧ́етсѧ ликѡ́мъ, и҆ ѿхо́дитъ. Си́це твори́тъ, и҆ є҆гда̀ є҆́сть а҆ллилꙋ́їа. А҆́ще є҆́сть а҆ллилꙋ́їа, и҆лѝ вели́каѧ четыредесѧ́тница, по є҆ктенїѝ пое́мъ а҆ллилꙋ́їа, четы́режды, въ слꙋчи́вшїйсѧ гла́съ ѻ҆смогла́сника. Стїхи́ же глаго́лемъ сїѧ̑:</p>
<p>Сті́хъ а҃: Ѿ но́щи ᲂу҆́тренюетъ дꙋ́хъ мо́й къ тебѣ̀ бж҃е, занѐ свѣ́тъ повелѣ̑нїѧ твоѧ̑ на землѝ.</p>
<p>Сті́хъ в҃: Пра́вдѣ наꙋчи́тесѧ живꙋ́щїи на землѝ.</p>
<p>Сті́хъ г҃: За́висть прїи́метъ лю́ди ненака̑занныѧ.</p>
<p>Сті́хъ д҃: Приложѝ и҆̀мъ ѕла̀ гдⷭ҇и, приложѝ ѕла̀ сла̑внымъ землѝ.</p>
<p>И҆ тро́ичны гла́са. Посе́мъ же ѻ҆бы́чное стїхосло́вїе.</p>
<p>По и҆сполне́нїи же стїхосло́вїѧ, твори́тъ сщ҃е́нникъ ма́лꙋю є҆ктенїю̀:</p>
<p>Па́ки и҆ па́ки ми́ромъ гдⷭ҇ꙋ помо́лимсѧ.</p>
<p>Ли́къ: Гдⷭ҇и поми́лꙋй.</p>
<p>Застꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.</p>
<p>Ли́къ: Гдⷭ҇и поми́лꙋй.</p>
<p>Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.</p>
<p>Ли́къ: Тебѣ̀ гдⷭ҇и.</p>
<p>Возглаша́етъ: Ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ли́къ: А҆ми́нь.</p>
<p>По в҃-мъ стїхосло́вїи: Па́ки и҆ па́ки:</p>
<p>Возглаше́нїе: Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.</p>
<p>По непоро́чнахъ, и҆ по Бл҃гослове́нъ є҆сѝ гдⷭ҇и:</p>
<p>Возглаша́етъ:</p>
<p>Ꙗ҆́кѡ бл҃гослови́сѧ и҆́мѧ твоѐ, и҆ просла́висѧ црⷭ҇тво твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ѵ҆пакоѝ. Степє́нны гла́са. Прокі́менъ воскре́сенъ.</p>
<p>Дїа́конъ: Гдⷭ҇ꙋ помо́лимсѧ.</p>
<p>Сщ҃е́нникъ возглаша́етъ:</p>
<p>Ꙗ҆́кѡ ст҃ъ є҆сѝ бж҃е на́шъ, и҆ во ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ли́къ: А҆ми́нь.</p>
<p>Дїа́конъ: Всѧ́кое дыха́нїе да хва́литъ гдⷭ҇а.</p>
<p>Сті́хъ: Хвали́те бг҃а во ст҃ы́хъ є҆гѡ̀, хвали́те є҆го̀ во ᲂу҆твержде́нїи си́лы є҆гѡ̀.</p>
<p>И҆ посе́мъ возглаша́етъ дїа́конъ:</p>
<p>И҆ ѡ҆ сподо́битисѧ на́мъ слы́шанїю ст҃а́гѡ є҆ѵⷢ҇лїа гдⷭ҇а бг҃а мо́лимъ.</p>
<p>Ли́къ: Гдⷭ҇и поми́лꙋй, три́жды.</p>
<p>Дїа́конъ: Премꙋ́дрость, про́сти ᲂу҆слы́шимъ ст҃а́гѡ є҆ѵⷢ҇лїа. И҆ сщ҃е́нникъ: Ми́ръ всѣ̑мъ. Лю́дїе: И҆ дх҃ови твоемꙋ̀. И҆ а҆́бїе нано́ситъ: Ѿ и҆́мⷬ҇къ, ст҃а́гѡ є҆ѵⷢ҇лїа чте́нїе. Ли́къ: Сла́ва тебѣ̀ гдⷭ҇и, сла́ва тебѣ̀. Дїа́конъ: Во́нмемъ. И҆ глаго́летъ ᲂу҆́треннее є҆ѵⷢ҇лїе, а҆́ще слꙋчи́тсѧ недѣ́лѧ. Та́же: Воскр҃се́нїе хрⷭ҇то́во: И҆ н҃-й ѱало́мъ.</p>
<p>По цѣлова́нїи же є҆ѵⷢ҇лїа, глаго́летъ дїа́конъ:</p>
<p>Спасѝ бж҃е лю́ди твоѧ̑, и҆ блгⷭ҇вѝ достоѧ́нїе твоѐ: и҆ прѡ́чаѧ ꙗ҆́коже въ лїті́и написа́сѧ.</p>
<p>Та́же глаго́летъ сщ҃е́нникъ возгла́снѡ:</p>
<p>Ми́лостїю и҆ щедро́тами и҆ чл҃вѣколю́бїемъ є҆диноро́днагѡ твоегѡ̀ сн҃а, съ ни́мже бл҃гослове́нъ є҆сѝ, со прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>И҆ начина́емъ канѡ́ны: воскрⷭ҇нъ, крⷭ҇товоскре́сенъ, бцⷣы, и҆ мине́и. По г҃-й пѣ́сни твори́тъ сщ҃е́нникъ ма́лꙋю є҆ктенїю̀:</p>
<p>Па́ки и҆ па́ки: Застꙋпѝ, спасѝ: Прест҃ꙋ́ю, пречⷭ҇тꙋю:</p>
<p>Возглаша́етъ:</p>
<p>Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ:</p>
<p>Та́же сѣда́ленъ мине́и.</p>
<p>По ѕ҃-й пѣ́сни є҆ктенїа̀:</p>
<p>Па́ки и҆ па́ки: Застꙋпѝ, спасѝ: Прест҃ꙋ́ю, пречⷭ҇тꙋю:</p>
<p>Возглаша́етъ:</p>
<p>Ты́ бо є҆сѝ цр҃ь ми́ра, и҆ сп҃съ:</p>
<p>Конда́къ, и҆ і҆́косъ. И҆ чте́нїе въ сѷнаѯа́рїи.</p>
<p>По ѳ҃-й пѣ́сни, а҆́ще ᲂу҆́бѡ нѣ́сть недѣ́лѧ:</p>
<p>Досто́йно є҆́сть:</p>
<p>А҆́ще же є҆́сть недѣ́лѧ, по і҆рмосѣ̀ є҆ктенїа̀:</p>
<p>Па́ки и҆ па́ки: Застꙋпѝ, спасѝ: Прест҃ꙋ́ю, пречⷭ҇тꙋю:</p>
<p>Возглаша́етъ:</p>
<p>Ꙗ҆́кѡ тѧ̀ хва́лѧтъ всѧ̑ си̑лы нбⷭ҇ныѧ и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Та́же: Ст҃ъ гдⷭ҇ь бг҃ъ на́шъ.</p>
<p>Воскрⷭ҇ный є҆ѯапостїла́рїй, и҆ ст҃а́гѡ, а҆́ще пра́зднꙋетсѧ.</p>
<p>На хвали́техъ стїхи̑ры воскрⷭ҇ны д҃: и҆ ꙾восто́чны꙾ <footnote lang="cu">а҆нато́лїевы</footnote> д҃. Глаго́лемъ и҆ стїха̑ два̀:</p>
<p>Сті́хъ а҃: Воскреснѝ гдⷭ҇и бж҃е мо́й:</p>
<p>Сті́хъ в҃: И҆сповѣ́мсѧ тебѣ̀ гдⷭ҇и:</p>
<p>Сла́ва, стїхи́ра є҆ѵⷢ҇льскаѧ рѧдова́ѧ. И҆ ны́нѣ, Пребл҃гослове́нна є҆сѝ: Славосло́вїе вели́кое.</p>
<p>Глаго́лемъ же и҆ тропарѝ по ѻ҆бы́чаю.</p>
<p>Та́же глаго́летъ дїа́конъ, и҆лѝ і҆ере́й, є҆ктенїю̀:</p>
<p>Поми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ᲂу҆слы́ши, и҆ поми́лꙋй.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и: ѡ҆ держа́вѣ, побѣ́дѣ, пребыва́нїи, ми́рѣ, здра́вїи, спасе́нїи є҆гѡ̀, и҆ гдⷭ҇ꙋ бг҃ꙋ на́шемꙋ наипа́че поспѣши́ти и҆ пособи́ти є҆мꙋ̀ во всѣ́хъ, и҆ покори́ти под̾ но́зѣ є҆гѡ̀ всѧ́каго врага̀ и҆ сꙋпоста́та.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ сꙋпрꙋ́гѣ є҆гѡ̀, бл҃гочести́вѣйшей гдⷭ҇рнѣ і҆мператрі́цѣ а҆леѯа́ндрѣ ѳео́дѡровнѣ, ѡ҆ ма́тери є҆гѡ̀, бл҃гочести́вѣйшей гдⷭ҇рнѣ і҆мператрі́цѣ марі́и ѳео́дѡровнѣ, ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ цесаре́вичѣ и҆ вели́комъ кн҃зѣ геѡ́ргїи а҆леѯа́ндровичѣ, и҆ ѡ҆ все́мъ ца́рствꙋющемъ до́мѣ.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ: [ А҆́ще под̾ митрополі́томъ, приглаго́летъ: и҆ ѡ҆ митрополі́тѣ на́шемъ и҆́мⷬ҇къ, є҆гѡ́же ѻ҆́бласть,] и҆ все́й во хрⷭ҇тѣ̀ бра́тїи на́шей.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ все́мъ и҆́хъ хрⷭ҇толюби́вомъ во́инствѣ.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ бл҃же́нныхъ и҆ приснопа́мѧтныхъ созда́телехъ ст҃ы́ѧ ѻ҆би́тели сеѧ̀, и҆ ѡ҆ всѣ́хъ преждепочи́вшихъ ѻ҆тцѣ́хъ и҆ бра́тїѧхъ, здѣ̀ лежа́щихъ, и҆ повсю́дꙋ правосла́вныхъ.</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ ми́лости, жи́зни, ми́рѣ, здра́вїи, спасе́нїи, посѣще́нїи, проще́нїи и҆ ѡ҆ставле́нїи грѣхѡ́въ рабѡ́въ бж҃їихъ, бра́тїи ст҃ы́ѧ ѻ҆би́тели сеѧ̀</p>
<p>Ли́къ: Гдⷭ҇и поми́лꙋй, три́жды.</p>
<p>Є҆щѐ мо́лимсѧ ѡ҆ плодоносѧ́щихъ, и҆ добродѣ́ющихъ во ст҃ѣ́мъ и҆ всечестнѣ́мъ хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ вели́кїѧ и҆ бога́тыѧ млⷭ҇ти.</p>
<p>Ли́къ: Гдⷭ҇и поми́лꙋй, три́жды.</p>
<p>Возглаша́етъ і҆ере́й:</p>
<p>Ꙗ҆́кѡ ми́лостивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ли́къ: А҆ми́нь.</p>
<p>Та́же дїа́конъ, и҆лѝ і҆ере́й:</p>
<p>И҆спо́лнимъ ᲂу҆́треннюю моли́твꙋ на́шꙋ гдⷭ҇ви.</p>
<p>Ли́къ: Гдⷭ҇и поми́лꙋй.</p>
<p>Застꙋпѝ, спасѝ, поми́лꙋй и҆ сохранѝ на́съ бж҃е твое́ю бл҃года́тїю.</p>
<p>Ли́къ: Гдⷭ҇и поми́лꙋй.</p>
<p>Днѐ всегѡ̀ соверше́нна, свѧ́та, ми́рна и҆ безгрѣ́шна, ᲂу҆ гдⷭ҇а про́симъ.</p>
<p>Ли́къ: Пода́й гдⷭ҇и.</p>
<p>А҆́гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ᲂу҆ гдⷭ҇а про́симъ.</p>
<p>Ли́къ: Пода́й гдⷭ҇и.</p>
<p>Проще́нїѧ и҆ ѡ҆ставле́нїѧ грѣхѡ́въ и҆ прегрѣше́нїй на́шихъ, ᲂу҆ гдⷭ҇а про́симъ.</p>
<p>Ли́къ: Пода́й гдⷭ҇и.</p>
<p>До́брыхъ и҆ поле́зныхъ дꙋша́мъ на́шымъ, и҆ ми́ра мі́рови, ᲂу҆ гдⷭ҇а про́симъ.</p>
<p>Ли́къ: Пода́й гдⷭ҇и.</p>
<p>Про́чее вре́мѧ живота̀ на́шегѡ въ ми́рѣ и҆ покаѧ́нїи сконча́ти, ᲂу҆ гдⷭ҇а про́симъ.</p>
<p>Ли́къ: Пода́й гдⷭ҇и.</p>
<p>Хрїстїа́нскїѧ кончи́ны живота̀ на́шегѡ, безболѣ́знены, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.</p>
<p>Ли́къ: Пода́й гдⷭ҇и.</p>
<p>Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.</p>
<p>Ли́къ: Тебѣ̀ гдⷭ҇и.</p>
<p>Возглаша́етъ і҆ере́й:</p>
<p>Ꙗ҆́кѡ бг҃ъ ми́лости, щедро́тъ и҆ чл҃вѣколю́бїѧ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ми́ръ всѣ̑мъ.</p>
<p>Лю́дїе: И҆ дх҃ови твоемꙋ̀.</p>
<p>Дїа́конъ: Главы̑ на́шѧ гдⷭ҇ви прикло́нимъ.</p>
<p>И҆ сщ҃е́нникъ глаго́летъ моли́твꙋ сїю̀ та́йнѡ:</p>
<p>Гдⷭ҇и ст҃ы́й, въ вы́шнихъ живы́й, и҆ на смирє́нныѧ призира́ѧй, и҆ всеви́дѧщимъ ѻ҆́комъ твои́мъ призира́ѧй на всю̀ тва́рь, тебѣ̀ приклони́хомъ вы́ю се́рдца и҆ тѣлесѐ, и҆ мо́лимсѧ тебѣ̀: прострѝ рꙋ́кꙋ твою̀ неви́димꙋю ѿ ст҃а́гѡ жили́ща твоегѡ̀, и҆ бл҃гословѝ всѧ̑ ны̀. и҆ а҆́ще что̀ согрѣши́хомъ, во́лею и҆лѝ нево́лею, ꙗ҆́кѡ бл҃гъ и҆ человѣколю́бецъ бг҃ъ простѝ, да́рꙋѧ на́мъ мі̑рнаѧ и҆ премі̑рнаѧ блага̑ѧ твоѧ̑.</p>
<p>Возглаша́етъ: Твое́ бо є҆́сть є҆́же ми́ловати и҆ спаса́ти ны̀ бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Дїа́конъ: Премꙋ́дрость.</p>
<p>Ли́къ: Бл҃гословѝ.</p>
<p>Сщ҃е́нникъ: Сы́й блгⷭ҇ве́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.</p>
<p>Ли́къ: А҆ми́нь.</p>
<p>Оу҆твердѝ бж҃е, бл҃гочести́вѣйшаго, самодержа́внѣйшаго. вели́каго гдⷭ҇рѧ на́шего і҆мпера́тора нїкола́ѧ а҆леѯа́ндровича, и҆ ст҃ꙋ́ю правосла́внꙋю вѣ́рꙋ, правосла́вныхъ хрⷭ҇тїа́нъ во вѣ́къ вѣ́ка.</p>
<p>Сщ҃е́нникъ: Прест҃а́ѧ бцⷣе, спасѝ на́съ.</p>
<p>Ли́къ: Честнѣ́йшꙋю херꙋві̑мъ:</p>
<p>Сщ҃е́нникъ: Сла́ва тебѣ̀ хрⷭ҇тѐ бж҃е, ᲂу҆пова́нїе на́ше, сла́ва тебѣ̀.</p>
<p>Ли́къ: Сла́ва, и҆ ны́нѣ: Гдⷭ҇и поми́лꙋй, три́жды. Бл҃гословѝ.</p>
<p>Сщ҃е́нникъ твори́тъ ѿпꙋ́стъ, въ недѣ́лю:</p>
<p>Воскресы́й и҆з̾ ме́ртвыхъ хрⷭ҇то́съ и҆́стинный бг҃ъ на́шъ, моли́твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лѡвъ, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бла́гъ и҆ чл҃вѣколю́бецъ.</p>
<p>Та́же, многолѣ́тїе.</p>
<p>Въ про́чыѧ же дни̑, кромѣ̀ пра́зднства, предпра́зднства же и҆ попра́зднства, и҆ сꙋббѡ́тъ, по каѳі́смахъ є҆ктені́й не быва́етъ.</p>
<p>По каѳі́смахъ же, н҃-й ѱало́мъ, и҆ канѡ́ны. По г҃-й пѣ́сни, и҆ по ѕ҃-й, и҆ по Досто́йно є҆́сть, є҆ктенїа̀ ма́лаѧ. По Сла́ва въ вы́шнихъ: и҆ Сподо́би гдⷭ҇и въ де́нь се́й: є҆ктенїа̀: И҆спо́лнимъ ᲂу҆́треннюю моли́твꙋ на́шꙋ: и҆ стїхи̑ры на стїхо́внѣ. По трист҃о́мъ и҆ тропарѣ́хъ, є҆ктенїа̀: Поми́лꙋй на́съ бж҃е: По возгла́сѣ же: Премꙋ́дрость. Ли́къ: Бл҃гословѝ. І҆ере́й: Сы́й блгⷭ҇ве́нъ: и҆ Ли́къ: Оу҆твердѝ бж҃е, бл҃гочести́вѣйшаго, самодержа́внѣйшаго, вели́каго гдⷭ҇рѧ на́шего і҆мпера́тора нїкола́ѧ а҆леѯа́ндровича, и҆ прѡ́чаѧ.</p>
<p>И҆ чте́цъ глаго́летъ ча́съ а҃-й:</p>
<p>Прїиди́те, поклони́мсѧ: и҆ ѱалмы̀.</p>
<p>По моли́твѣ же: Хрⷭ҇тѐ свѣ́те и҆́стинный: І҆ере́й: Сла́ва тебѣ̀ хрⷭ҇тѐ бж҃е, ᲂу҆пова́нїе на́ше, сла́ва тебѣ̀.</p>
<p>Ли́къ: Сла́ва, и҆ ны́нѣ:</p>
<p>И҆ ѿпꙋ́стъ твори́тъ і҆ере́й по ѻ҆бы́чаю, и҆ ст҃а́го днѐ въ не́мъ помина́етъ. И҆ по ѿпꙋ́стѣ ли́къ пое́тъ многолѣ́тїе.</p>
<footer/>
</document>
