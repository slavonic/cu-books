<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>Ѿпꙋ́сты дневні́и</p>
<p>во всю̀ седми́цꙋ, по ѻ҆бы́чаю ст҃ы̑ѧ восто́чныѧ цр҃кве.</p>
<p>Въ сꙋббѡ́тꙋ ве́чера:</p>
<p>Хрⷭ҇то́съ и҆́стинный бг҃ъ на́шъ, моли́твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ: [и҆ ст҃а́гѡ, є҆гѡ́же є҆́сть хра́мъ, и҆ ст҃а́гѡ, є҆гѡ́же є҆́сть де́нь:] ст҃ы́хъ првⷣныхъ бг҃оѻц҃ъ і҆ѡакі́ма и҆ а҆́нны, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.</p>
<p>Въ недѣ́лю ᲂу҆́трени:</p>
<p>Воскресы́й и҆з̾ ме́ртвыхъ хрⷭ҇то́съ и҆́стинный бг҃ъ на́шъ, моли́твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ: и҆ прѡ́чаѧ, ꙗ҆́коже вы́ше пи́сано.</p>
<p>Во ст҃ѣ́й лїтꙋргі́и ѿпꙋ́стъ то́йже, ꙗ҆́коже и҆ на ᲂу҆́трени, приглаша́етъ же и҆ ст҃а́го, є҆гѡ̀ быва́етъ лїтꙋргі́а, златоꙋ́стагѡ, и҆ васі́лїа вели́кагѡ.</p>
<p>Въ недѣ́лю ве́чера, и҆ въ понедѣ́льникъ на ᲂу҆́трени:</p>
<p>Хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, предста́тельствы честны́хъ нбⷭ҇ныхъ си́лъ безпло́тныхъ: ст҃ы́хъ сла́вныхъ и҆ всехва́льныхъ а҆пⷭ҇лъ, [и҆ ст҃ы́хъ хра́ма, и҆ днѐ:] и҆ ст҃ы́хъ пра́ведныхъ бг҃оѻц҃ъ і҆ѡакі́ма и҆ а҆́нны, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.</p>
<p>Въ понедѣ́льникъ ве́чера, и҆ во вто́рникъ на ᲂу҆́трени:</p>
<p>Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, честна́гѡ сла́внагѡ проро́ка, предте́чи и҆ крести́телѧ і҆ѡа́нна, ст҃ы́хъ сла́вныхъ и҆ всехва́льныхъ а҆по́стѡлъ: и҆ прѡ́чаѧ.</p>
<p>Во вто́рникъ ве́чера, и҆ въ сре́дꙋ на ᲂу҆́трени:</p>
<p>Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, си́лою честна́гѡ и҆ животворѧ́щагѡ крⷭ҇та̀, ст҃ы́хъ сла́вныхъ и҆ всехва́льныхъ а҆по́стѡлъ: и҆ прѡ́чаѧ.</p>
<p>Въ сре́дꙋ ве́чера, и҆ въ четверто́къ на ᲂу҆́трени:</p>
<p>Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆по́стѡлъ, и҆́же во свѧты́хъ ѻ҆ц҃а̀ на́шегѡ нїкола́а а҆рхїепі́скопа, мѷрлѷкі́йскагѡ чꙋдотво́рца: и҆ прѡ́чаѧ.</p>
<p>Въ четверто́къ ве́чера, и҆ въ пѧто́къ на ᲂу҆́трени:</p>
<p>Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, си́лою честна́гѡ и҆ животворѧ́щагѡ крⷭ҇та̀, ст҃ы́хъ сла́вныхъ и҆ всехва́льныхъ а҆по́стѡлъ: и҆ прѡ́чаѧ.</p>
<p>Въ пѧто́къ ве́чера, и҆ въ сꙋббѡ́тꙋ на ᲂу҆́трени:</p>
<p>Хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆по́стѡлъ, ст҃ы́хъ сла́вныхъ и҆ добропобѣ́дныхъ мꙋ́ченикѡвъ, прпⷣбныхъ и҆ бг҃оно́сныхъ ѻ҆ц҃ъ на́шихъ, [и҆ ст҃а́гѡ хра́ма и҆ днѐ,] ст҃ы́хъ пра́ведныхъ бг҃оѻц҃ъ і҆ѡакі́ма и҆ а҆́нны, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.</p>
<p>А҆ во всю̀ седми́цꙋ на ст҃ѣ́й лїтꙋргі́и быва́ютъ ѿпꙋ́сты, ꙗ҆́коже предписа́сѧ, на вече́рни и҆ на ᲂу҆́трени по дне́хъ: то́чїю прилага́етсѧ и҆ ст҃а́гѡ и҆́мѧ, є҆гѡ́же є҆́сть лїтꙋргі́а, си́це:</p>
<p>И҆́же во ст҃ы́хъ ѻ҆ц҃а̀ на́шегѡ і҆ѡа́нна, а҆рхїепⷭ҇кпа кѡнстанті́нѧ гра́да, златоꙋ́стагѡ [и҆лѝ вели́кагѡ васі́лїа, и҆лѝ григо́рїа двоесло́ва.]</p>
<p>А҆ въ повече́рїи, и҆ въ полꙋ́нощницѣ, и҆ въ часѣ́хъ, ма́лый ѿпꙋ́стъ быва́етъ во все́й седми́цѣ, си́це:</p>
<p>Хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, преподо́бныхъ и҆ бг҃оно́сныхъ ѻ҆ц҃ъ на́шихъ, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ человѣколю́бецъ.</p>
<p>То́чїю въ недѣ́лю на полꙋ́нощницѣ и҆ въ часѣ́хъ прилага́етсѧ въ нача́лѣ: Воскресы́й и҆з̾ ме́ртвыхъ:</p>
<p>Въ пѧто́къ ве́чера, и҆ въ сꙋббѡ́тꙋ на ᲂу҆́трени, и҆ на лїтꙋргі́и, не подоба́етъ возглаша́ти на ѿпꙋ́стѣ: Си́лою честна́гѡ и҆ животворѧ́щагѡ крⷭ҇та̀: занѐ въ то́й де́нь крⷭ҇тꙋ̀ слꙋ́жбы никакі́ѧ нѣ́сть. Въ кото́рый бо де́нь воспомина́нїе и҆ слꙋ́жба честна́гѡ крⷭ҇та̀ быва́етъ, тогда̀ и҆ по́стъ є҆́сть: ꙗ҆́коже въ средѣ̀ и҆ въ пѧтцѣ̀, и҆ въ воздви́женїе честна́гѡ крⷭ҇та̀, подо́бнѣ и҆ въ недѣ́лю во ѿпꙋ́стѣ, крⷭ҇та̀ не воспомина́етсѧ, занѐ не по́стный де́нь є҆́сть: си́це держи́тъ чи́нъ и҆ ѻ҆бы́чай ст҃а́ѧ восто́чнаѧ цр҃ковь, во всѣ́хъ патрїархі́ахъ, и҆ ст҃ы́хъ ѻ҆би́телехъ, и҆ повсю́дꙋ. Вѣ́домо бꙋ́ди и҆ ѡ҆ се́мъ: ꙗ҆́кѡ и҆дѣ́же є҆́сть хра́мъ сп҃са хрⷭ҇та̀, ржⷭ҇тво̀, и҆лѝ бг҃оѧвле́нїе, и҆лѝ вознесе́нїе, и҆ прѡ́чаѧ, въ седми́чномъ ѿпꙋ́стѣ не возглаша́ютсѧ никогда̀ пра́здничныѧ ѿпꙋ́сты, то́чїю возглаша́етсѧ пра́здничный ѿпꙋ́стъ въ де́нь пра́здника, и҆ до ѿда́нїѧ: а҆ во ве́сь го́дъ то́кмѡ, Хрⷭ҇то́съ и҆́стинный бг҃ъ на́шъ: и҆ прѡ́чаѧ по дню̀.</p>
<footer/>
</document>
