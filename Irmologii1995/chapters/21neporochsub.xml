<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>Тропарѝ, пое́мїи по непоро́чнахъ въ сꙋббѡ́тꙋ, гла́съ є҃.</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>Ст҃ы́хъ ли́къ ѡ҆брѣ́те и҆сто́чникъ жи́зни, и҆ две́рь ра́йскꙋю, да ѡ҆брѧ́щꙋ и҆ а҆́зъ пꙋ́ть покаѧ́нїемъ: поги́бшее ѻ҆вча̀ а҆́зъ є҆́смь, воззови́ мѧ, сп҃се, и҆ сп҃си́ мѧ.</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>А҆́гнца бж҃їѧ проповѣ́давше, и҆ закла́ни бы́вше ꙗ҆́коже а҆́гнцы, и҆ къ жи́зни нестарѣ́емѣй ст҃і́и и҆ присносꙋ́щнѣй преста́вльшесѧ, того̀ прилѣ́жнѡ мч҃нцы моли́те, долгѡ́въ разрѣше́нїе на́мъ дарова́ти. <!-- ! їм. 0379.тїѳ л. р҃ч--></p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>Въ пꙋ́ть ᲂу҆́зкїй хо́ждшїи приско́рбный всѝ въ житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀ послѣ́довавшїи вѣ́рою, прїиди́те наслади́тесѧ, и҆́хже ᲂу҆гото́вахъ ва́мъ по́честей и҆ вѣнцѡ́въ нбⷭ҇ныхъ.</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>Ѡ҆́бразъ є҆́смь неизрече́нныѧ твоеѧ̀ сла́вы, а҆́ще и҆ ꙗ҆́звы ношꙋ̀ прегрѣше́нїй: ᲂу҆ще́дри твоѐ созда́нїе влⷣко, и҆ ѡ҆чи́сти твои́мъ бл҃гоꙋтро́бїемъ, и҆ возжелѣ́нное ѻ҆ч҃ество пода́ждь мѝ, раѧ̀ па́ки жи́телѧ мѧ̀ сотворѧ́ѧ.</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>Дре́вле ᲂу҆́бѡ ѿ несꙋ́щихъ созда́вый мѧ̀, и҆ ѡ҆́бразомъ твои́мъ бж҃е́ственнымъ почты́й, престꙋпле́нїемъ же за́повѣди па́ки мѧ̀ возврати́вый въ зе́млю, ѿ неѧ́же взѧ́тъ бы́хъ, <!-- ! їм. 0380.тїѳ л. р҃ч ѡ҆б. --> на є҆́же по подо́бїю возведѝ, дре́внею добро́тою воз̾ѡбрази́тисѧ.</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>Оу҆поко́й бж҃е рабы̑ твоѧ̑, и҆ ᲂу҆чинѝ ѧ҆̀ въ раѝ, и҆дѣ́же ли́цы ст҃ы́хъ гдⷭ҇и, и҆ првⷣницы сїѧ́ютъ ꙗ҆́кѡ свѣти̑ла, ᲂу҆со́пшыѧ рабы̑ твоѧ̑ ᲂу҆поко́й, презира́ѧ и҆́хъ всѧ̑ согрѣшє́нїѧ.</p>
<p>Сла́ва: Трисїѧ́тельное є҆ди́нагѡ бж҃ества̀ бл҃голѣ́пнѡ пое́мъ вопїю́ще: ст҃ъ є҆сѝ ѻ҆́ч҃е безнача́льный, собезнача́льный сн҃е и҆ бж҃е́ственый дш҃е, просвѣтѝ на́съ вѣ́рою тебѣ̀ слꙋжа́щихъ, и҆ вѣ́чнагѡ ѻ҆гнѧ̀ и҆схитѝ.</p>
<p>И҆ ны́нѣ: Ра́дꙋйсѧ чⷭ҇таѧ, бг҃а пло́тїю ро́ждшаѧ во сп҃се́нїе всѣ́хъ, є҆́юже ро́дъ человѣ́ческїй ѡ҆брѣ́те сп҃се́нїе, тобо́ю да ѡ҆брѧ́щемъ ра́й бцⷣе чⷭ҇таѧ, бл҃гослове́ннаѧ.</p>
<p>А҆ллилꙋ́їа, три́жды. <!-- ! їм. 0381.тїѳ л. рч҃а --></p>
</document>
