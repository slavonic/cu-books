<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>Во ст҃ꙋ́ю и҆ вели́кꙋю четыредесѧ́тницꙋ стїхосло́вѧтсѧ пѣ̑сни си́це.</p>
<p>По возгла́сѣ сщ҃е́нника, Млⷭ҇тїю и҆ щедро́тами: начина́емъ: Гдⷭ҇еви пое́мъ: на гла́съ канѡ́на мине́и днѐ ст҃а́гѡ, и҆ глаго́лютъ стїхѝ пѣ́сней ско́рѡ, кі́йждо ли́къ сво́й сті́хъ, до́ндеже дости́гнꙋтъ до Ѡ҆гꙋстѣ́ша: и҆ ѿ тогѡ̀ начина́ютъ стїхѝ держа́ти на д҃і. И҆ пое́мъ мине́и, со і҆рмосо́мъ на ѕ҃: пое́мъ же си́це. Пе́рвый ли́къ глаго́летъ сті́хъ: Ѡ҆гꙋстѣ́ша: и҆ пое́тъ і҆рмо́съ. Вторы́й же ли́къ глаго́летъ вторы́й сті́хъ: Речѐ вра́гъ: и҆ по не́мъ тропа́рь канѡ́на. И҆ порѧ́дꙋ стїхѝ, по ликѡ́мъ, до Тогда̀ потща́шасѧ: Ѿ стїха́ же, Тогда̀ потща́шасѧ: начина́емъ трипѣ́снецъ господи́на і҆ѡ́сифа, на д҃. На Гдⷭ҇ь же црⷭ҇твꙋѧй: пое́мъ дрꙋгі́й трипѣ́снецъ, господи́на ѳео́дѡра <!-- ! їм. 0337.тїѳ л. рѯ҃ѳ --> стꙋді́та. И҆ пое́тъ є҆ди́нъ ли́къ тропа́рь. Дрꙋгі́й же ли́къ вторы́й сті́хъ, и҆ тропа́рь. Посе́мъ соедини́вшымсѧ двꙋ́мъ ликѡ́мъ, пою́тъ, Сла́ва: трⷪ҇ченъ, вы́шшимъ гла́сомъ: И҆ ны́нѣ: бг҃оро́диченъ. Та́же глаго́лемъ высоча́йшимъ гла́сомъ: Сла́ва тебѣ̀ бж҃е на́шъ, сла́ва тебѣ̀. И҆ пое́мъ и҆ны́й тропа́рь господи́на ѳео́дѡра. Поне́же бо по пѧтѝ тропаре́й и҆́мать пѣ́снь. Послѣди́ же глаго́лемъ катава́сїю, і҆рмо́съ втора́гѡ канѡ́на. Си́це пое́тсѧ и-҃ѧ и҆ ѳ҃-ѧ пѣ̑сни. Тре́тїю же пѣ́снь пое́мъ си́це. Глаго́летъ пе́рвый ли́къ сті́хъ: Гдⷭ҇ь взы́де на нб҃са̀: тропа́рь канѡ́на мине́и. Вторы́й ли́къ, сті́хъ: И҆ да́стъ крѣ́пость царю̀: и҆ вторы́й тропа́рь канѡ́на мине́и. Та́же, Сла́ва, и҆ ны́нѣ: съ тропарѝ канѡ́на. И҆ пое́тъ пе́рвый ли́къ і҆рмо́съ мине́и тре́тїѧ пѣ́сни, послѣдѝ канѡ́на. Си́мъ ѡ҆́бразомъ пое́мъ и҆ ѕ҃-ю пѣ́снь. Четве́ртꙋю же и҆ пѧ́тꙋю, и҆ седмꙋ́ю пѣ̑сни си́це пое́мъ: Глаго́ли пе́рвѣе і҆рмо́съ канѡ́на мине́и. Та́же конє́чныѧ два̀ стїха̑ пѣ́сни пое́мъ къ тропарє́мъ канѡ́на. и҆ Сла́ва, и҆ ны́нѣ: І҆рмосо́мъ же не покрыва́емъ пѣ̑сни, занѐ і҆рмо́съ глаго́летсѧ пре́жде пѣ́сни. Пою́тсѧ же <!-- ! їм. 0338.тїѳ л. рѯ҃ѳ ѡ҆б. --> і҆рмосы̀ мине́и по канѡ́нѣ, то́кмѡ по г҃-й и҆ ѕ҃-й пѣ́снехъ. Зане́же ᲂу҆ тѣ́хъ пѣ́сней пе́рвѣе і҆рмо́съ не пое́тсѧ. Въ про́чыѧ же дни̑ седми́цы, кромѣ̀ понедѣ́льника, та́кѡ пое́тсѧ и҆ пе́рваѧ пѣ́снь, ꙗ҆́коже ᲂу҆каза́сѧ ѡ҆ д҃-й и҆ є҃-й пѣ́снехъ. А҆ въ ни́хже пѣ́снехъ бꙋ́детъ трипѣ́снецъ, пое́тсѧ послѣдѝ канѡ́на катава́сїа, і҆рмо́съ трипѣ́снца, ꙗ҆́коже вы́ше и҆з̾ѧви́сѧ.</p>
<p>Вѣ́домо же бꙋ́ди, ꙗ҆́кѡ ѻ҆смогла́сникъ не пое́тсѧ во всю̀ ст҃ꙋ́ю м҃-цꙋ, кромѣ̀ недѣ́ль. Пое́тсѧ же то́чїю мине́а, и҆ трипѣ́снецъ. А҆ въ ни́хже пѣ́снехъ нѣ́сть трипѣ́снца, пое́тсѧ то́кмѡ мине́а. <!-- ! їм. 0339.тїѳ л. р҃ѻ --></p>
<p>Пѣ́снь пе́рваѧ:</p>
<p><red>сⷯ а҃</red> Пое́мъ гдⷭ҇еви, сла́внѡ бо просла́висѧ: конѧ̀ и҆ вса́дника ве́рже въ мо́ре. <red>в҃</red> Помо́щникъ и҆ покрови́тель бы́сть мнѣ̀ во сп҃се́нїе: се́й мо́й бг҃ъ, и҆ просла́влю є҆го̀: бг҃ъ ѻ҆ц҃а̀ моегѡ̀, и҆ вознесꙋ̀ є҆го̀: <red>г҃</red> Гдⷭ҇ь сокрꙋша́ѧй бра̑ни, гдⷭ҇ь и҆́мѧ є҆мꙋ̀, колесни̑цы фараѡ́новы и҆ си́лꙋ є҆гѡ̀ ве́рже въ мо́ре. <red>д҃</red> И҆збра̑нныѧ вса́дники трїста́ты потопѝ въ чермнѣ́мъ мо́ри. <red>є҃</red> Пꙋчи́ною покры̀ и҆́хъ, погрѧзо́ша во глꙋбинѣ̀ ꙗ҆́кѡ ка́мень. <red>ѕ҃</red> Десни́ца твоѧ̀ гдⷭ҇и, просла́висѧ въ крѣ́пости, десна́ѧ твоѧ̀ рꙋка̀ гдⷭ҇и сокрꙋшѝ врагѝ: и҆ мно́жествомъ сла́вы твоеѧ̀ сте́рлъ є҆сѝ сопроти́вныхъ. <red>з҃</red> Посла́лъ є҆сѝ гнѣ́въ тво́й, <!-- ! їм. 0340.тїѳ л. р҃ѻ ѡ҆б. --> поѧдѐ ѧ҆̀ ꙗ҆́кѡ сте́блїе, и҆ дх҃омъ ꙗ҆́рости твоеѧ̀ разстꙋпи́сѧ вода̀.</p>
<p>На д҃і: <red>и҃</red> Ѡ҆гꙋстѣ́ша ꙗ҆́кѡ стѣна̀ во́ды, ѡ҆гꙋстѣ́ша и҆ во́лны посредѣ̀ мо́рѧ. <red>ѳ҃</red> Речѐ вра́гъ: гна́въ пости́гнꙋ, раздѣлю̀ коры́сть, и҆спо́лню дꙋ́шꙋ мою̀, ᲂу҆бїю̀ мече́мъ мои́мъ, госпо́дствовати бꙋ́детъ рꙋка̀ моѧ̀. <red>і҃</red> Посла́лъ є҆сѝ дх҃ъ тво́й, покры̀ ѧ҆̀ мо́ре, погрѧзо́ша ꙗ҆́кѡ ѻ҆́лово въ водѣ̀ ѕѣ́льнѣ. <red>а҃і</red> Кто̀ подо́бенъ тебѣ̀ въ бозѣ́хъ гдⷭ҇и, кто̀ подо́бенъ тебѣ̀; просла́вленъ во ст҃ы́хъ, ди́венъ сла́внѡ творѧ́й чꙋдеса̀. <red>в҃і</red> Просте́рлъ є҆сѝ десни́цꙋ твою̀, пожрѐ ѧ҆̀ землѧ̀. наста́вилъ є҆сѝ пра́вдою твое́ю лю́ди твоѧ̑ сїѧ̑, ꙗ҆̀же и҆зба́вилъ є҆сѝ. <red>г҃і</red> Оу҆тѣ́шилъ є҆сѝ крѣ́постїю твое́ю во ѻ҆би́тель ст҃ꙋ́ю твою̀. слы́шаша ꙗ҆зы́цы, и҆ прогнѣ́вашасѧ, болѣ̑зни прїѧ́ша живꙋ́щїи въ фѷлїсті́мѣ.</p>
<p>На и҃: <red>д҃і</red> Тогда̀ потща́шасѧ влады̑ки є҆дѡ́мстїи, и҆ кнѧзе́й мѡаві́тскихъ, прїѧ́тъ ѧ҆̀ тре́петъ, раста́ѧша всѝ живꙋ́щїи въ ханаа́нѣ. <!-- ! їм. 0341.тїѳ л. рѻ҃а --> <red>є҃і</red> Нападе́тъ на нѧ̀ стра́хъ и҆ тре́петъ, вели́чїемъ мы́шцы твоеѧ̀ да ѡ҆каменѧ́тсѧ. <red>ѕ҃і</red> До́ндеже про́йдꙋтъ лю́дїе твоѝ гдⷭ҇и, до́ндеже про́йдꙋтъ лю́дїе твоѝ сі́и, ꙗ҆̀же стѧжа́лъ є҆сѝ. <red>з҃і</red> Вве́дъ насадѝ ѧ҆̀ въ го́рꙋ достоѧ́нїѧ твоегѡ̀, въ гото́вое жили́ще твоѐ, є҆́же содѣ́лалъ є҆сѝ гдⷭ҇и, ст҃ы́ню, ю҆́же ᲂу҆гото́вастѣ рꙋ́цѣ твоѝ.</p>
<p>На д҃: <red>и҃і</red> Гдⷭ҇ь црⷭ҇твꙋѧй вѣ́ки, и҆ на вѣ́къ, и҆ є҆щѐ, є҆гда̀ вни́де ко́нь фараѡ́новъ съ колесни́цами и҆ вса́дники въ мо́ре. <red>ѳ҃і</red> И҆ наведѐ на нѧ̀ гдⷭ҇ь во́дꙋ морскꙋ́ю, сы́нове же і҆и҃лєвы проидо́ша сꙋ́шею посредѣ̀ мо́рѧ.</p>
<p>Сла́ва: И҆ ны́нѣ:</p>
<p>Подоба́етъ вѣ́дати, ꙗ҆́кѡ втора́ѧ пѣ́снь никогда́же стїхосло́витсѧ, то́кмѡ во є҆ди́ной вели́кой м҃-цѣ, во вто́рникъ, стїхосло́вимъ же ю҆̀ да́же до конца̀, къ тропарє́мъ же глаго́лемъ припѣ́въ: Сла́ва тебѣ̀ бж҃е на́шъ, сла́ва тебѣ̀: [Є҆ди́номꙋ коемꙋ́ждо.] <!-- ! їм. 0342.тїѳ л. рѻ҃а ѡ҆б.--></p>
<p>Пѣ́снь втора́ѧ.</p>
<p><red>сⷯ а҃</red> Вонмѝ нб҃о, и҆ возглаго́лю, и҆ да слы́шитъ землѧ̀ глаго́лы ᲂу҆́стъ мои́хъ. <red>в҃</red> Да ча́етъ ꙗ҆́кѡ до́ждь вѣща́нїе моѐ, да сни́дꙋтъ ꙗ҆́кѡ роса̀ глаго́ли моѝ. <red>г҃</red> Ꙗ҆́кѡ тꙋ́ча на тро́скотъ, и҆ ꙗ҆́кѡ и҆́ней на сѣ́но: ꙗ҆́кѡ и҆́мѧ гдⷭ҇не призва́хъ, дади́те вели́чїе бг҃ꙋ на́шемꙋ. <red>д҃</red> Бг҃ъ, и҆́стинна дѣла̀ є҆гѡ̀, и҆ всѝ пꙋтїѐ є҆гѡ̀ сꙋ́дъ: <red>є҃</red> Бг҃ъ вѣ́ренъ, и҆ нѣ́сть непра́вды въ не́мъ, првⷣнъ и҆ прпⷣбенъ гдⷭ҇ь. <red>ѕ҃</red> Согрѣши́ша, не тогѡ̀ ча̑да порѡ́чнаѧ: ро́де стропти́вый и҆ развраще́нный, сїѧ̑ ли гдⷭ҇еви воздаетѐ: <red>з҃</red> Сі́и лю́дїе бꙋ́и и҆ не мꙋ́дри: не са́мъ ли се́й ѻ҆ц҃ъ тво́й стѧжа́ тѧ, и҆ сотвори́ тѧ, и҆ созда́ тѧ; <red>и҃</red> Помѧни́те дни̑ вѣ̑чныѧ, разꙋмѣ́йте лѣ̑та ро́да родѡ́въ. <red>ѳ҃</red> Вопросѝ ѻ҆тца̀ твоего̀, и҆ возвѣсти́тъ тебѣ̀: ста́рцы твоѧ̑, и҆ рекꙋ́тъ тѝ. <red>і҃</red> Є҆гда̀ раздѣлѧ́ше вы́шнїй ꙗ҆зы́ки, ꙗ҆́коже разсѣ́ѧ сы́ны а҆да́мѡвы: <red>а҃і</red> Поста́ви предѣ́лы ꙗ҆зы́кѡвъ по числꙋ̀ а҆́гг҃лъ бж҃їихъ. и҆ бы́сть <!-- ! їм. 0343.тїѳ л. рѻ҃в--> ча́сть гдⷭ҇нѧ, лю́дїе є҆гѡ̀ і҆а́кѡвъ, ᲂу҆́же наслѣ́дїѧ є҆гѡ̀ і҆и҃ль. <red>в҃і</red> Оу҆довлѝ є҆го̀ въ пꙋсты́ни въ жа́жди зно́ѧ въ безво́днѣ. Ѡ҆бы́де є҆го̀, и҆ наказа̀ є҆го̀, и҆ сохранѝ є҆го̀ ꙗ҆́кѡ зѣ́ницꙋ ѻ҆́ка. <red>д҃і</red> Ꙗ҆́кѡ ѻ҆ре́лъ покры̀ гнѣздо̀ своѐ, и҆ на птенцы̀ своѧ̑ возжелѣ̀. Просте́ръ крилѣ̑ своѝ, и҆ прїѧ́тъ ѧ҆̀, и҆ под̾ѧ́тъ ѧ҆̀ на ра́мꙋ своє́ю. <red>ѕ҃і</red> Гдⷭ҇ь є҆ди́нъ вожда́ше ѧ҆̀, и҆ не бѣ̀ съ ни́ми бо́гъ чꙋ́ждь. <red>з҃і</red> Возведѐ ѧ҆̀ на си́лꙋ землѝ, насы́ти ѧ҆̀ жи́тъ се́льныхъ. <red>и҃і</red> Сса́ша ме́дъ и҆з̾ ка́мене, и҆ є҆ле́й ѿ тве́рда ка́мене. <red>ѳ҃і</red> Ма́сло кра́вїе, и҆ млеко̀ ѻ҆́вчее съ тꙋ́комъ а҆́гнчимъ и҆ ѻ҆́внимъ, сынѡ́въ ю҆́нчихъ и҆ ко́злихъ, съ тꙋ́комъ пшени́чнымъ, и҆ кро́вь гро́здовꙋ пїѧ́хꙋ вїно̀. <red>к҃</red> И҆ ꙗ҆дѐ і҆а́кѡвъ и҆ насы́тисѧ, и҆ ѿве́ржесѧ возлю́бленный. <red>к҃а</red> Оу҆ты̀, ᲂу҆толстѣ̀, разширѣ̀, и҆ ѡ҆ста́ви бг҃а сотво́ршаго є҆го̀, ѿстꙋпѝ ѿ бг҃а сп҃са своегѡ̀. <red>к҃в</red> Прогнѣ́ваша мѧ̀ ѡ҆ чꙋжи́хъ, и҆ въ ме́рзостехъ свои́хъ преѡгорчи́ша мѧ̀. <red>к҃г</red> Пожро́ша бѣсовѡ́мъ, а҆ не бг҃ꙋ, <!-- ! їм. 0344.тїѳ л. рѻ҃в ѡ҆б.--> богѡ́мъ, и҆́хже не вѣ́дѣша: но́ви и҆ секра́ти прїидо́ша, и҆́хже не вѣ́дѣша ѻ҆тцы̀ и҆́хъ. <red>к҃д</red> Бг҃а ро́ждшаго тѧ̀ ѡ҆ста́вилъ є҆сѝ и҆ забы́лъ є҆сѝ бг҃а пита́ющаго тѧ̀. <red>к҃є</red> И҆ ви́дѣ гдⷭ҇ь, и҆ возревнова̀, и҆ раздражи́сѧ за гнѣ́въ сынѡ́въ и҆́хъ и҆ дще́рей. <red>к҃ѕ</red> И҆ речѐ: ѿвращꙋ̀ лицѐ моѐ ѿ ни́хъ, и҆ покажꙋ̀, что̀ бꙋ́детъ и҆̀мъ напослѣ́докъ. <red>к҃з</red> Ꙗ҆́кѡ ро́дъ развраще́нъ є҆́сть сы́нове, и҆̀мже нѣ́сть вѣ́ры въ ни́хъ. <red>к҃и</red> Ті́и раздражи́ша мѧ̀ не ѡ҆ бз҃ѣ прогнѣ́ваша мѧ̀ во і҆́дѡлѣхъ свои́хъ. <red>к҃ѳ</red> И҆ а҆́зъ раздражꙋ̀ ѧ҆̀ не ѡ҆ ꙗ҆зы́цѣ, ѡ҆ ꙗ҆зы́цѣ же неразꙋ́мливѣ прогнѣ́ваю ѧ҆̀. <red>л҃</red> Ꙗ҆́кѡ ѻ҆́гнь возгори́тсѧ ѿ ꙗ҆́рости моеѧ̀, разжже́тсѧ до а҆́да преиспо́днѧгѡ. <red>л҃а</red> Снѣ́сть зе́млю и҆ жи̑та є҆ѧ̀, попали́тъ ѡ҆снова̑нїѧ го́ръ. <red>л҃в</red> Соберꙋ̀ на ни́хъ ѕла̑ѧ, и҆ стрѣ́лы моѧ̑ сконча́ю въ ни́хъ. <red>л҃г</red> Та́юще гла́домъ, и҆ снѣ́дь пти́цъ и҆ го́рбъ неисцѣ́ленъ. <red>л҃д</red> Зꙋ́бы ѕвѣре́й послю̀ въ нѧ̀, съ ꙗ҆́ростїю пресмыка́ющихсѧ по землѝ. <red>л҃є</red> Ѿвнѣ̀ безча́дитъ ѧ҆̀ ме́чь, и҆ ѿ хра́мѡвъ и҆́хъ стра́хъ: <!-- ! їм. 0345.тїѳ л. рѻ҃г--> ю҆́ноша съ дѣ́вою, ссꙋ́щее съ соверше́ннымъ ста́рцемъ. <red>л҃ѕ</red> Рѣ́хъ: разсѣ́ю ѧ҆̀, ᲂу҆ста́влю же ѿ человѣ̑къ па́мѧть и҆́хъ. <red>л҃з</red> А҆́ще не за гнѣ́въ врагѡ́въ, да не долголѣ́тствꙋютъ, и҆ да не налѧ́гꙋтъ сꙋпоста́ти. <red>л҃и</red> Да не рекꙋ́тъ: рꙋка̀ на́ша высока̀, и҆ не гдⷭ҇ь сотворѝ сїѧ̑ всѧ̑. <red>л҃ѳ</red> Ꙗ҆́кѡ ꙗ҆зы́къ погꙋби́вый совѣ́тъ є҆́сть, и҆ нѣ́сть въ ни́хъ хꙋдо́жества. <red>м҃</red> Не смы́слиша разꙋмѣ́ти сїѧ̑ всѧ̑, да прїи́мꙋтъ во грѧдꙋ́щее лѣ́то. <red>м҃а</red> Ка́кѡ пожене́тъ є҆ди́нъ ты́сѧщы, и҆ два̀ дви́гнета тьмы̀: <red>м҃в</red> А҆́ще не бг҃ъ ѿда́стъ тѧ̀, и҆ гдⷭ҇ь преда́стъ ѧ҆̀; <red>м҃г</red> Не сꙋ́ть бо бо́зи и҆́хъ, ꙗ҆́кѡ бг҃ъ на́шъ: врази́ же на́ши неразꙋ́мливи. <red>м҃д</red> Ѿ вїногра́дѡвъ бо содо́мскихъ вїногра́дъ и҆́хъ и҆ розга̀ и҆́хъ ѿ гомо́рры. <red>м҃є</red> Гро́здъ и҆́хъ, гро́здъ же́лчи, гро́здъ го́рести и҆́хъ. <red>м҃ѕ</red> Ꙗ҆́рость ѕмїє́въ вїно̀ и҆́хъ: и҆ ꙗ҆́рость а҆́спїдѡвъ неисцѣ́льна. <red>м҃з</red> Не сїѧ̑ ли всѧ̑ собра́шасѧ ᲂу҆ менѐ, и҆ запечатлѣ́шасѧ въ сокро́вищахъ мои́хъ; <red>м҃и</red> Въ де́нь ѿмще́нїѧ возда́мъ, <red>м҃ѳ</red> Во вре́мѧ, внегда̀ соблазни́тсѧ <!-- ! їм. 0346.тїѳ л. рѻ҃г ѡ҆б.--> нога̀ и҆́хъ. <red>н҃</red> Ꙗ҆́кѡ бли́зъ де́нь поги́бели и҆́хъ, и҆ предстоѧ́тъ готѡ́ваѧ ва́мъ. <red>н҃а</red> Ꙗ҆́кѡ сꙋ́дитъ гдⷭ҇ь лю́демъ свои̑мъ, и҆ ѡ҆ рабѣ́хъ свои́хъ ᲂу҆моле́нъ бꙋ́детъ. <red>н҃в</red> Ви́дѣ бо ѧ҆̀ разсла́блены, и҆ и҆ста́ѧвшѧ во вре́мѧ, и҆ и҆знемо́гшѧ. <red>н҃г</red> И҆ речѐ гдⷭ҇ь: гдѣ̀ сꙋ́ть бо́зи и҆́хъ, и҆́хже ᲂу҆пова́ша на нѧ̀; и҆́хже тꙋ́къ же́ртвъ и҆́хже ꙗ҆дѧ́сте, и҆ пїѧ́сте вїно̀ тре́бъ и҆́хъ; <red>н҃д</red> Да воскрⷭ҇нꙋтъ, помо́гꙋтъ ва́мъ, и҆ бꙋ́дꙋтъ ва́мъ покрови́тели. <red>н҃є</red> Ви́дите, ви́дите, ꙗ҆́кѡ а҆́зъ є҆́смь, и҆ нѣ́сть бг҃ъ ра́звѣ менѐ. <red>н҃ѕ</red> А҆́зъ ᲂу҆бїю̀, и҆ жи́ти сотворю̀: поражꙋ̀, и҆ а҆́зъ и҆сцѣлю̀: и҆ нѣ́сть, и҆́же и҆́зметъ ѿ рꙋкꙋ̀ моє́ю. <red>н҃з</red> Ꙗ҆́кѡ воздви́гнꙋ на нб҃о рꙋ́кꙋ мою̀, и҆ кленꙋ́сѧ десни́цею мое́ю, и҆ рекꙋ̀: жи́въ а҆́зъ во вѣ́ки. <red>н҃и</red> Ꙗ҆́кѡ поѡстрю̀ ꙗ҆́кѡ мо́лнїю ме́чь мо́й, и҆ прїи́метъ сꙋ́дъ рꙋка̀ моѧ̀. <red>н҃ѳ</red> И҆ возда́мъ ме́сть врагѡ́мъ, и҆ ненави́дѧщымъ мѧ̀ возда́мъ. <red>ѯ҃</red> Оу҆пою̀ стрѣ́лы моѧ̑ ѿ кро́ве, и҆ ме́чь мо́й снѣ́сть мѧса̀: <red>ѯ҃а</red> Ѿ кро́ве ꙗ҆́звенныхъ и҆ плѣне́нїѧ, ѿ гла́въ <!-- ! їм. 0347.тїѳ л. рѻ҃д--> кнѧзе́й ꙗ҆зы́ческихъ. <red>ѯ҃в</red> Возвесели́тесѧ нб҃са̀ кꙋ́пнѡ съ ни́мъ, и҆ да покло́нѧтсѧ є҆мꙋ̀ всѝ а҆́гг҃ли бж҃їи. <red>ѯ҃г</red> Возвесели́тесѧ ꙗ҆зы́цы съ людьмѝ є҆гѡ̀, и҆ да ᲂу҆крѣпѧ́тсѧ є҆мꙋ̀ всѝ сы́нове бж҃їи. <red>ѯ҃д</red> Ꙗ҆́кѡ кро́вь сынѡ́въ свои́хъ ѿмща́етъ, и҆ ѿмсти́тъ и҆ возда́стъ ме́сть врагѡ́мъ, и҆ ненави́дѧщымъ є҆гѡ̀ возда́стъ. <red>ѯ҃є</red> И҆ ѡ҆чи́ститъ гдⷭ҇ь зе́млю люде́й свои́хъ.</p>
<p>Сла́ва: И҆ ны́нѣ:</p>
<p>Пѣ́снь тре́тїѧ.</p>
<p><red>сⷯ а҃</red> Оу҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й ѡ҆ бз҃ѣ мое́мъ: разшири́шасѧ ᲂу҆ста̀ моѧ̑ на врагѝ моѧ̑, возвесели́хсѧ ѡ҆ сп҃се́нїи твое́мъ. <red>в҃</red> Ꙗ҆́кѡ нѣ́сть ст҃ъ, ꙗ҆́кѡ гдⷭ҇ь, и҆ нѣ́сть првⷣнъ, ꙗ҆́кѡ бг҃ъ на́шъ: и҆ нѣ́сть ст҃ъ па́че тебѐ. <red>г҃</red> Не хвали́тесѧ и҆ не глаго́лите высѡ́каѧ въ горды́ни: нижѐ да и҆зы́детъ велерѣ́чїе и҆з̾ ᲂу҆́стъ ва́шихъ. <red>д҃</red> Ꙗ҆́кѡ бг҃ъ ра́зꙋмѡвъ гдⷭ҇ь, и҆ бг҃ъ ᲂу҆готовлѧ́ѧй начина̑нїѧ своѧ̑. <!-- ! їм. 0348.тїѳ л. рѻ҃д ѡ҆б. --></p>
<p>На д҃і: <red>є҃</red> Лꙋ́къ си́льныхъ и҆знемо́же и҆ немощствꙋ́ющїи препоѧ́сашасѧ си́лою. <red>ѕ҃</red> И҆спо́лненнїи хлѣ́бѡвъ, лиши́шасѧ, и҆ а҆́лчꙋщїи прише́льствоваша зе́млю. <red>з҃</red> Ꙗ҆́кѡ непло́ды родѝ се́дмь, и҆ мнѡ́гаѧ въ ча́дѣхъ и҆знемо́же. <red>и҃</red> Гдⷭ҇ь мертви́тъ и҆ живи́тъ, низво́дитъ во а҆́дъ, и҆ возво́дитъ. <red>ѳ҃</red> Гдⷭ҇ь ᲂу҆бо́житъ, и҆ богати́тъ, смирѧ́етъ и҆ вы́ситъ: возставлѧ́етъ ѿ землѝ ᲂу҆бо́га, и҆ ѿ гно́ища воздвиза́етъ ни́ща. <red>і҃</red> Посади́те є҆го̀ съ могꙋ́щими люде́й и҆ прⷭ҇то́лъ сла́вы наслѣ́дꙋѧ є҆мꙋ̀.</p>
<p>На и҃: <red>а҃і</red> Даѧ́й мл҃твꙋ молѧ́щемꙋсѧ, и҆ бл҃гословѝ лѣ̑та првⷣнагѡ. <red>в҃і</red> Ꙗ҆́кѡ не ᲂу҆крѣплѧ́етсѧ и҆ си́ленъ мꙋ́жъ крѣ́постїю свое́ю, гдⷭ҇ь не́мощна сотворѝ сꙋпоста́та є҆гѡ̀, гдⷭ҇ь ст҃ъ. <red>г҃і</red> Да не хва́литсѧ премꙋ́дрый премꙋ́дростїю свое́ю, и҆ да не хва́литсѧ си́льный си́лою свое́ю, и҆ да не хва́литсѧ бога́тый бога́тствомъ свои́мъ. <red>д҃і</red> Но ѡ҆ се́мъ да хва́литсѧ хвалѧ́йсѧ, є҆́же разꙋмѣ́ти и҆ зна́ти гдⷭ҇а, и҆ твори́ти сꙋ́дъ и҆ пра́вдꙋ посредѣ̀ землѝ. <!-- ! їм. 0344.тїѳ л. рѻ҃є --></p>
<p>На д҃: <red>є҃і</red> Гдⷭ҇ь взы́де на нб҃са̀, и҆ возгремѣ̀, то́й сꙋ́дитъ концє́мъ землѝ првⷣнъ сы́й. <red>ѕ҃і</red> И҆ да́стъ крѣ́пость царю̀ на́шемꙋ, и҆ вознесе́тъ ро́гъ хрⷭ҇та̀ своегѡ̀.</p>
<p>Сла́ва: И҆ ны́нѣ:</p>
<p>Пѣ́снь четве́ртаѧ.</p>
<p><red>сⷯ а҃</red> Гдⷭ҇и, ᲂу҆слы́шахъ слꙋ́хъ тво́й, и҆ ᲂу҆боѧ́сѧ: гдⷭ҇и, разꙋмѣ́хъ дѣла̀ твоѧ̑, и҆ ᲂу҆жасо́хсѧ. <red>в҃</red> Посредѣ̀ двою̀ живѡ́тнꙋ позна́нъ бꙋ́деши. внегда̀ прибли́житисѧ лѣ́тѡмъ, позна́ешисѧ. внегда̀ прїитѝ вре́мени, ꙗ҆ви́шисѧ, внегда̀ смꙋти́тисѧ дꙋшѝ мое́й во гнѣ́вѣ, млⷭ҇ть твою̀ помѧне́ши. <red>г҃</red> Бг҃ъ ѿ ю҆́га прїи́детъ, и҆ ст҃ы́й и҆з̾ горы̀ прїѡсѣне́нныѧ ча́щи. <red>д҃</red> Покры̀ нб҃са̀ добродѣ́тель є҆гѡ̀, и҆ хвалы̀ є҆гѡ̀ и҆спо́лнь землѧ̀. <red>є҃</red> И҆ сїѧ́нїе є҆гѡ̀, ꙗ҆́кѡ свѣ́тъ бꙋ́детъ ро́зи въ рꙋка́хъ є҆гѡ̀, и҆ положѝ любо́вь держа́внꙋ крѣ́пости свое́й. <red>ѕ҃</red> Пред̾ лице́мъ є҆гѡ̀ пред̾и́детъ сло́во, и҆ и҆зы́детъ на по́ле за <!-- ! їм. 0350.тїѳ л. рѻ҃є ѡ҆б.--> пѧ́тꙋ є҆гѡ̀. <red>з҃</red> Ста̀, и҆ подви́жесѧ землѧ̀: призрѣ̀ и҆ раста́ѧша ꙗ҆зы́цы. <red>и҃</red> Стры́шасѧ и҆ го́ры нꙋ́ждею, раста́ѧша хо́лми вѣ́чнїи, шє́ствїѧ вѣ̑чнаѧ и҆́хъ за трꙋ́дъ ви́дѣша. <red>ѳ҃</red> Селє́нїѧ є҆ѳїѡ́пскаѧ ᲂу҆боѧ́тсѧ, и҆ кро́вы землѝ мадїа́мскїѧ. <red>і҃</red> Є҆да̀ въ рѣка́хъ прогнѣ́ваешисѧ гдⷭ҇и; є҆да̀ въ рѣка́хъ ꙗ҆́рость твоѧ̀; и҆лѝ въ мо́ри ᲂу҆стремле́нїе твоѐ; <red>а҃і</red> Ꙗ҆́кѡ всѧ́деши на ко́ни твоѧ̑, и҆ ѣ҆жде́нїе твоѐ сп҃се́нїе. <red>в҃і</red> Налѧца́ѧ налѧче́ши лꙋ́къ тво́й на ски́птры, глаго́летъ гдⷭ҇ь. <red>г҃і</red> Рѣка́ми разсѧ́детсѧ землѧ̀, ᲂу҆́зрѧтъ тѧ̀ и҆ поболѧ́тъ лю́дїе. <red>д҃і</red> Расточа́ѧ во́ды ше́ствїѧ, дадѐ бе́здна гла́съ сво́й, высота̀ привидѣ́нїѧ своѧ̑. <red>є҃і</red> Воздви́жесѧ со́лнце, и҆ лꙋна̀ ста̀ въ чи́нѣ свое́мъ. <red>ѕ҃і</red> Во свѣ́тъ стрѣ́лы твоѧ̑ по́йдꙋтъ, въ блиста́нїи мо́лнїи ѻ҆рꙋ́жїй твои́хъ. <red>з҃і</red> Преще́нїемъ ᲂу҆ма́лиши зе́млю и҆ ꙗ҆́ростїю низложи́ши ꙗ҆зы́ки. И҆зше́лъ є҆сѝ на сп҃се́нїе люде́й твои́хъ, сп҃стѝ пома̑занныѧ твоѧ̑ прише́лъ є҆сѝ. <!-- ! їм. 0351.тїѳ л. рѻ҃ѕ--></p>
<p>На д҃і: <red>ѳ҃і</red> Вложи́лъ є҆сѝ во главы̑ беззако́нныхъ сме́рть, воздви́глъ є҆сѝ ᲂу҆́за да́же до вы́и въ коне́цъ. <red>к҃</red> Разсѣ́клъ є҆сѝ во и҆зстꙋпле́нїи главы̑ си́льныхъ, стрѧсꙋ́тсѧ въ не́й: разве́рзꙋтъ ᲂу҆зды̑ своѧ̑, ꙗ҆́кѡ снѣда́ѧй ни́щїй та́й. <red>к҃а</red> И҆ возве́лъ є҆сѝ на мо́ре ко́ни твоѝ, смꙋща́ющыѧ во́ды мнѡ́ги. <red>к҃в</red> Сохрани́хсѧ, и҆ ᲂу҆боѧ́сѧ се́рдце моѐ ѿ гла́са мл҃твы ᲂу҆сте́нъ мои́хъ. <red>к҃г</red> И҆ вни́де тре́петъ въ кѡ́сти моѧ̑, и҆ во мнѣ̀ смѧте́сѧ крѣ́пость моѧ̀. <red>к҃д</red> Почі́ю въ де́нь ско́рби моеѧ̀, да взы́дꙋ въ лю́ди прише́льствїѧ моегѡ̀.</p>
<p>На и҃: <red>к҃є</red> Занѐ смо́ковь не плодопринесе́тъ, и҆ не бꙋ́детъ ро́да въ лоза́хъ. <red>к҃ѕ</red> Солже́тъ дѣ́ло ма́слинное, и҆ полѧ̀ не сотворѧ́тъ ꙗ҆́ди. <red>к҃з</red> Ѡ҆скꙋдѣ́ша ѻ҆́вцы ѿ пи́щи, и҆ не бꙋ́детъ волѡ́въ при ꙗ҆́слехъ. <red>к҃и</red> А҆́зъ же ѡ҆ гдⷭ҇ѣ возра́дꙋюсѧ, возвеселю́сѧ ѡ҆ бз҃ѣ сп҃сѣ мое́мъ.</p>
<p>На д҃: <red>к҃ѳ</red> Гдⷭ҇ь бг҃ъ мо́й, си́ла моѧ̀, и҆ ᲂу҆чини́тъ но́зѣ моѝ на соверше́нїе. И҆ на высѡ́каѧ <!-- ! їм. 0352.тїѳ л. рѻ҃ѕ ѡ҆б.--> возво́дитъ мѧ̀, побѣди́ти мѝ въ пѣ́сни є҆гѡ̀.</p>
<p>Сла́ва: И҆ ны́нѣ:</p>
<p>Пѣ́снь пѧ́таѧ.</p>
<p><red>сⷯ а҃</red> Ѿ но́щи ᲂу҆́тренюетъ дх҃ъ мо́й къ тебѣ̀ бж҃е, занѐ свѣ́тъ повелѣ̑нїѧ твоѧ̑ на землѝ. <red>в҃</red> Пра́вдѣ наꙋчи́тесѧ живꙋ́щїи на землѝ: преста́ бо нечести́вый, не наꙋчи́тсѧ пра́вдѣ, на землѝ и҆́стины не сотвори́тъ. <red>г҃</red> Да во́зметсѧ нечести́вый, да не ви́дитъ сла́вы гдⷭ҇ни. гдⷭ҇и высока̀ твоѧ̀ мы́шца, и҆ не вѣ́дѣша, разꙋмѣ́вше же постыдѧ́тсѧ.</p>
<p>На д҃і: <red>д҃</red> За́висть прїи́метъ лю́ди ненака̑занныѧ, и҆ ны́нѣ ѻ҆́гнь сꙋпоста́ты поѧ́стъ. <red>є҃</red> Гдⷭ҇и бж҃е на́шъ, ми́ръ да́ждь на́мъ, всѧ̑ бо возда́лъ є҆сѝ на́мъ. <red>ѕ҃</red> Гдⷭ҇и бж҃е на́шъ, стѧжи́ ны: гдⷭ҇и ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ. <red>з҃</red> Ме́ртвїи же живота̀ не и҆́мꙋтъ ви́дѣти, нижѐ вра́чеве воскресѧ́тъ. <red>и҃</red> Сегѡ̀ ра́ди <!-- ! їм. 0353.тїѳ л. рѻ҃з --> наве́лъ є҆сѝ, и҆ погꙋби́лъ, и҆ взѧ́лъ є҆сѝ всѧ́къ мꙋ́жескъ по́лъ и҆́хъ. <red>ѳ҃</red> Приложѝ и҆̀мъ ѕла̀ гдⷭ҇и, приложѝ ѕла̀ сла̑внымъ землѝ.</p>
<p>На и҃: <red>і҃</red> Гдⷭ҇и, въ ско́рби помѧнꙋ́хомъ тѧ̀, въ ско́рби ма́лѣ наказа́нїе твоѐ на́мъ. <red>а҃і</red> И҆ ꙗ҆́кѡ болѧ́щаѧ приближа́етсѧ роди́ти, и҆ въ болѣ́зни свое́й вопїѧ́ше: та́кѡ бы́хомъ возлю́бленномꙋ твоемꙋ̀. <red>в҃і</red> Стра́ха ра́ди твоегѡ̀, гдⷭ҇и, во чре́вѣ прїѧ́хомъ, и҆ поболѣ́хомъ, и҆ роди́хомъ дх҃ъ сп҃се́нїѧ, є҆го́же сотвори́хомъ на землѝ. <red>г҃і</red> Не паде́мъ, но падꙋ́тъ живꙋ́щїи на землѝ.</p>
<p>На д҃: <red>д҃і</red> Воскре́снꙋтъ ме́ртвїи, и҆ воста́нꙋтъ и҆̀же во гробѣ́хъ, и҆ возвеселѧ́тсѧ и҆̀же на зелмѝ. <red>є҃і</red> Роса́ бо, ꙗ҆́же ѿ тебѐ, и҆сцѣле́нїе и҆̀мъ є҆́сть: землѧ́ же нечести́выхъ паде́тъ.</p>
<p>Сла́ва: И҆ ны́нѣ:</p>
<p>Пѣ́снь шеста́ѧ.</p>
<p><red>сⷯ а҃</red> Возопи́хъ ско́рби мое́й ко гдⷭ҇ꙋ бг҃ꙋ моемꙋ̀, и҆ ᲂу҆слы́ша мѧ̀. <red>в҃</red> И҆з̾ чре́ва а҆́дова <!-- ! їм. 0354.тїѳ л. рѻ҃з ѡ҆б.--> во́пль мо́й, ᲂу҆слы́шалъ є҆сѝ гла́съ мо́й: ѿве́рглъ мѧ̀ є҆сѝ во глꙋбины̑ се́рдца морска́гѡ, и҆ рѣ́ки ѡ҆быдо́ша мѧ̀. <red>г҃</red> Всѧ̑ высоты̀ твоѧ̑, и҆ во́лны твоѧ̑ на мнѣ̀ преидо́ша. <red>д҃</red> И҆ а҆́зъ рѣ́хъ: ѿри́нꙋхсѧ ѿ ѻ҆́чїю твоє́ю, є҆да̀ приложꙋ̀ призрѣ́ти мѝ къ хра́мꙋ ст҃о́мꙋ твоемꙋ̀; <red>є҃</red> Возлїѧ́сѧ вода̀ до дꙋшѝ моеѧ̀, бе́здна ѡ҆бы́де мѧ̀ послѣ́днѧѧ.</p>
<p>На и҃: <red>ѕ҃</red> Понрѐ глава̀ моѧ̀ въ разсѣ́ли го́ръ: снидо́хъ въ зе́млю, є҆ѧ́же верєѝ є҆ѧ̀ закле́пи вѣ́чнїи. <red>з҃</red> И҆ да взы́детъ и҆з̾ и҆стлѣ́нїѧ живо́тъ мо́й къ тебѣ̀, гдⷭ҇и бж҃е мо́й. <red>и҃</red> Внегда̀ скончава́тисѧ ѿ менѐ дꙋшѝ мое́й, гдⷭ҇а помѧнꙋ́хъ. <red>ѳ҃</red> И҆ да прїи́детъ къ тебѣ̀ мл҃тва моѧ̀, къ хра́мꙋ ст҃о́мꙋ твоемꙋ̀.</p>
<p>На д҃: <red>і҃</red> Хранѧ́щїи сꙋ́єтнаѧ и҆ лѡ́жнаѧ, ми́лость свою̀ ѡ҆ста́виша. <red>а҃і</red> А҆́зъ же со гла́сомъ хвале́нїѧ и҆ и҆сповѣ́данїѧ пожрꙋ̀ тебѣ̀: є҆ли̑ка ѡ҆бѣща́хъ возда́мъ тебѣ̀ во сп҃се́нїе моѐ гдⷭ҇еви.</p>
<p>Сла́ва: И҆ ны́нѣ. <!-- ! їм. 0355.тїѳ л. рѻ҃и --></p>
<p>Пѣ́снь седма́ѧ.</p>
<p><red>сⷯ</red> <red>а҃</red>Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки. <red>в҃</red> Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ: <red>г҃</red> И҆ всѧ̑ дѣла̀ твоѧ̑ и҆́стинна, и҆ пра́ви пꙋтїѐ твоѝ, и҆ всѝ сꙋдѝ твоѝ и҆́стинни: <red>д҃</red> И҆ сꙋдьбы̑ и҆́стинны сотвори́лъ є҆сѝ по всѣ̑мъ, ꙗ҆̀же наве́лъ є҆сѝ на ны̀, и҆ на гра́дъ ст҃ы́й ѻ҆тє́цъ на́шихъ і҆ерⷭ҇ли́мъ. <red>є҃</red> Ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑ всѧ̑ на ны̀, грѣ̑хъ ра́ди на́шихъ. <red>ѕ҃</red> Ꙗ҆́кѡ согрѣши́хомъ и҆ беззако́нновахомъ ѿстꙋпи́ти ѿ тебѐ, и҆ прегрѣши́хомъ во всѣ́хъ. <red>з҃</red> И҆ за́повѣдей твои́хъ не послꙋ́шахомъ, нижѐ соблюдо́хомъ, нижѐ сотвори́хомъ, ꙗ҆́коже заповѣ́далъ є҆сѝ на́мъ, да бла́го на́мъ бꙋ́детъ. <red>и҃</red> И҆ всѧ̑ ꙗ҆̀же сотвори́лъ є҆сѝ на́мъ, и҆ всѧ̑ є҆ли́ка наве́лъ є҆сѝ на́мъ, и҆́стиннымъ сꙋдо́мъ сотвори́лъ є҆сѝ. <red>ѳ҃</red> И҆ преда́лъ є҆сѝ на́съ въ рꙋ́ки врагѡ́въ беззако́нныхъ, ме́рзкихъ ѿстꙋ́пникѡвъ, и҆ царе́ви непра́веднꙋ и҆ <!-- ! їм. 0356.тїѳ л. рѻ҃и ѡ҆б. --> лꙋка́внѣйшꙋ па́че всеѧ̀ землѝ. <red>і҃</red> И҆ ны́нѣ нѣ́сть на́мъ ѿве́рсти ᲂу҆́стъ, стꙋ́дъ и҆ поноше́нїе бы́хомъ рабѡ́мъ твои̑мъ, и҆ чтꙋ́щымъ тѧ̀. <red>а҃і</red> Не преда́ждь же на́съ до конца̀ и҆́мене твоегѡ̀ ра́ди, и҆ не разорѝ завѣ́та твоегѡ̀, и҆ не ѿста́ви млⷭ҇ти твоеѧ̀ ѿ на́съ, а҆враа́ма ра́ди возлю́бленнагѡ ѿ тебѐ, и҆ за і҆саа́ка раба̀ твоего̀, и҆ і҆и҃лѧ ст҃а́го твоего̀: <red>в҃і</red> И҆̀мже глаго́лалъ є҆сѝ ᲂу҆мно́жити сѣ́мѧ и҆́хъ, ꙗ҆́кѡ ѕвѣ́зды нбⷭ҇ныѧ, и҆ ꙗ҆́кѡ песо́къ при краѝ мо́рѧ. <red>г҃і</red> Ꙗ҆́кѡ влⷣко, ᲂу҆ма́лихомсѧ па́че всѣ́хъ ꙗ҆зы́къ, и҆ є҆смы̀ смире́ни по всѣ́й землѝ дне́сь, грѣ̑хъ ра́ди на́шихъ. <red>д҃і</red> И҆ нѣ́сть во вре́мѧ сїѐ нача́льника и҆ прⷪ҇ро́ка и҆ вожда̀, нижѐ всесожже́нїѧ, нижѐ же́ртвы, нижѐ приноше́нїѧ, нижѐ кади́ла, ни мѣ́ста, є҆́же пожре́ти пред̾ тобо́ю, и҆ ѡ҆брѣстѝ млⷭ҇ть. <red>є҃і</red> Но дꙋше́ю сокрꙋше́нною, и҆ дꙋ́хомъ смире́ннымъ, да прїѧ́ти бꙋ́демъ. <red>ѕ҃і</red> Ꙗ҆́кѡ во всесожже́нїихъ ѻ҆́внихъ и҆ ю҆́нчихъ, и҆ ꙗ҆́кѡ во тьма́хъ а҆́гнецъ тꙋ́чныхъ, та́кѡ да бꙋ́детъ же́ртва <!-- ! їм. 0357.тїѳ л. рѻ҃ѳ--> на́ша пред̾ тобо́ю дне́сь, и҆ да соверши́тсѧ по тебѣ̀, ꙗ҆́кѡ нѣ́сть стꙋда̀ ᲂу҆пова́ющымъ на тѧ̀. <red>з҃і</red> И҆ ны́нѣ возслѣ́дꙋемъ всѣ́мъ се́рдцемъ. и҆ бои́мсѧ тебѐ, и҆ и҆́щемъ лица̀ твоегѡ̀. <red>и҃і</red> Не посрамѝ на́съ, но сотворѝ съ на́ми по кро́тости твое́й, и҆ по мно́жествꙋ млⷭ҇ти твоеѧ̀: <red>ѳ҃і</red> И҆ и҆змѝ на́съ по чꙋдесє́мъ твои́мъ, и҆ да́ждь сла́вꙋ и҆́мени твоемꙋ̀ гдⷭ҇и. <red>к҃</red> И҆ да посра́мѧтсѧ всѝ ꙗ҆влѧ́ющїи рабѡ́мъ твои̑мъ ѕла̑ѧ, и҆ да постыдѧ́тсѧ ѿ всѧ́кїѧ си́лы, и҆ крѣ́пость и҆́хъ да сокрꙋши́тсѧ. <red>к҃а</red> И҆ да разꙋмѣ́ютъ, ꙗ҆́кѡ ты̀ є҆сѝ гдⷭ҇ь бг҃ъ є҆ди́нъ, и҆ сла́венъ по все́й вселе́ннѣй. <red>к҃в</red> И҆ не преста́ша влага́ющїи ѧ҆̀ слꙋги̑ царє́вы, жгꙋ́ще пе́щь на́фѳою, и҆ смоло́ю, и҆ и҆згре́бьми, и҆ ро́ждїемъ.</p>
<p>На д҃і: <red>к҃г</red> И҆ разлива́шесѧ пла́мень над̾ пе́щїю, на ла́кти четы́редесѧть де́вѧть: <red>к҃д</red> И҆ ѡ҆бы́де и҆ пожжѐ, ꙗ҆̀же ѡ҆брѣ́те ѡ҆ пе́щи халде́йстѣй. <red>к҃є</red> А҆́гг҃лъ же гдⷭ҇нь сни́де кꙋ́пнѡ съ сꙋ́щими ѡ҆ а҆за́рїи въ пе́щь: <red>к҃ѕ</red> И҆ ѿтрѧсѐ пла́мень ѻ҆́гненный <!-- ! їм. 0358.тїѳ л. рѻ҃ѳ ѡ҆б.--> ѿ пе́щи. <red>к҃з</red> И҆ сотворѝ сре́днее пе́щи, ꙗ҆́кѡ дꙋ́хъ росы̀ шꙋмѧ́щъ, и҆ не прикоснꙋ́сѧ и҆́хъ ѿню́дь ѻ҆́гнь, ни ѡ҆скорбѝ, нижѐ стꙋжѝ и҆̀хъ. <red>к҃и</red> Тогда̀ трїѐ ꙗ҆́кѡ є҆ди́нѣми ᲂу҆сты̀ поѧ́хꙋ, и҆ бл҃гословлѧ́хꙋ, и҆ сла́влѧхꙋ бг҃а въ пещѝ, глаго́люще:</p>
<p>На и҃: <red>к҃ѳ</red> Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆ препѣ́тый и҆ превозноси́мый во вѣ́ки. <red>л҃</red> И҆ бл҃гослове́но и҆́мѧ сла́вы твоеѧ̀ ст҃о́е, препѣ́тое и҆ превозноси́мое во вѣ́ки. <red>л҃а</red> Бл҃гослове́нъ є҆сѝ въ хра́мѣ ст҃ы́ѧ сла́вы твоеѧ̀, препѣ́тый и҆ превозноси́мый во вѣ́ки. <red>л҃в</red> Бл҃гослове́нъ є҆сѝ ви́дѧй бє́здны, сѣдѧ́й на херꙋві́мѣхъ, препѣ́тый и҆ превозноси́мый во вѣ́ки.</p>
<p>На д҃: <red>л҃г</red> Бл҃гослове́нъ є҆сѝ на прⷭ҇то́лѣ сла́вы црⷭ҇твїѧ твоегѡ̀, препѣ́тый и҆ превозноси́мый во вѣ́ки. <red>л҃д</red> Бл҃гослове́нъ є҆сѝ на тве́рди нбⷭ҇нѣй, препѣ́тый и҆ превозноси́мый во вѣ́ки.</p>
<p>Сла́ва: И҆ ны́нѣ: <!-- ! їм. 0359.тїѳ л. р҃п --></p>
<p>Пѣ́снь ѻ҆сма́ѧ.</p>
<p><red>сⷯ а҃</red> Бл҃гослови́те всѧ̑ дѣла̀ гдⷭ҇нѧ гдⷭ҇а, по́йте превозноси́те є҆го̀ во вѣ́ки. <red>в҃</red> Бл҃гослови́те а҆́гг҃ли гдⷭ҇ни, нб҃са̀ гдⷭ҇нѧ гдⷭ҇а, по́йте и҆ превозноси́те є҆го̀ во вѣ́ки. <red>г҃</red> Бл҃гослови́те во́ды всѧ̑, ꙗ҆̀же превы́ше нб҃съ, всѧ̑ си̑лы гдⷭ҇ни гдⷭ҇а, по́йте и҆ превозноси́те є҆го̀ во вѣ́ки. <red>д҃</red> Бл҃гослови́те со́лнце и҆ мѣ́сѧцъ, ѕвѣ́зды нбⷭ҇ныѧ гдⷭ҇а, по́йте и҆ превозноси́те є҆го̀ во вѣ́ки. <red>є҃</red> Бл҃гослови́те всѧ́къ до́ждь и҆ роса̀, всѝ дꙋ́си гдⷭ҇а, по́йте и҆ превозноси́те є҆го̀ во вѣ́ки.</p>
<p>На д҃і: <red>ѕ҃</red> Бл҃гослови́те ѻ҆́гнь и҆ ва́ръ, стꙋ́дь и҆ зно́й гдⷭ҇а, по́йте и҆ превозноси́те є҆го̀ во вѣ́ки. <red>з҃</red> Бл҃гослови́те ро́сы и҆ и҆́ней, ле́ди и҆ мра́зъ гдⷭ҇а, и҆ по́йте и҆ превозноси́те є҆го̀ во вѣ́ки. <red>и҃</red> Бл҃гослови́те сла́ны и҆ снѣ́зи, нѡ́щи и҆ дні́е гдⷭ҇а, по́йте и҆ превозноси́те є҆го̀ во вѣ́ки. <red>ѳ҃</red> Бл҃гослови́те свѣ́тъ и҆ тьма̀, мо́лнїѧ и҆ ѻ҆́блацы гдⷭ҇а, по́йте и҆ превозноси́те є҆го̀ во вѣ́ки. <red>і҃</red> Бл҃гослови́те землѧ̀, го́ры и҆ хо́лми, и҆ всѧ̑ <!-- ! їм. 0360.тїѳ л. р҃п ѡ҆б. --> прозѧба̑ющаѧ на не́й гдⷭ҇а, по́йте и҆ превозноси́те є҆го̀ во вѣ́ки. <red>а҃і</red> Бл҃гослови́те и҆сто́чницы, морѧ̀ и҆ рѣ́ки, ки́ти и҆ всѧ̑ дви̑жꙋщаѧсѧ въ вода́хъ гдⷭ҇а, по́йте и҆ превозноси́те є҆го̀ во вѣ́ки.</p>
<p>На и҃: <red>в҃і</red> Бл҃гослови́те всѧ̑ пти̑цы нбⷭ҇ныѧ, ѕвѣ́рїе и҆ всѝ ско́ти гдⷭ҇а, по́йте и҆ превозноси́те є҆го̀ во вѣ́ки. <red>г҃і</red> Бл҃гослови́те сы́нове человѣ́честїи, да бл҃гослови́тъ і҆и҃ль гдⷭ҇а, по́йте и҆ превозноси́те є҆го̀ во вѣ́ки. <red>д҃і</red> Бл҃гослови́те сщ҃е́нницы гдⷭ҇ни, рабѝ гдⷭ҇ни гдⷭ҇а, по́йте и҆ превозноси́те є҆го̀ во вѣ́ки. <red>є҃і</red> Бл҃гослови́те дꙋ́си и҆ дꙋ́ши првⷣныхъ, прпⷣбнїи и҆ смире́ннїи се́рдцемъ ᲂу҆́мъ гдⷭ҇а, по́йте и҆ превозноси́те є҆го̀ во вѣ́ки.</p>
<p>На д҃: <red>ѕ҃і</red> Бл҃гослови́те а҆на́нїа, а҆за́рїа, мїсаи́лъ по́йте и҆ превозноси́те є҆го̀ во вѣ́ки. <red>з҃і</red> Бл҃гослови́те а҆пⷭ҇ли, прⷪ҇ро́цы и҆ мч҃нцы гдⷭ҇ни гдⷭ҇а, по́йте и҆ превозноси́те є҆го̀ во вѣ́ки. <red>и҃і</red> Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а гдⷭ҇а. <red>ѳ҃і</red> Ны́нѣ и҆ при́снѡ, и҆ во вѣ́ки вѣкѡ́въ, а҆ми́нь. <!-- ! їм. 0361.тїѳ л. рп҃а --></p>
<p>Хва́лимъ, бл҃гослови́мъ, покланѧ́емсѧ гдⷭ҇еви, пою́ще и҆ превозносѧ́ще во всѧ̑ вѣ́ки.</p>
<p>Пѣ́снь прест҃ы́ѧ бцⷣы.</p>
<p><red>сⷯ а҃</red> Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ. <red>в҃</red> Ꙗ҆́кѡ призрѣ̀ на смире́нїе рабы̀ своеѧ̀, се́ бо ѿ ны́нѣ ᲂу҆бл҃жа́тъ мѧ̀ всѝ ро́ди. <red>г҃</red> Ꙗ҆́кѡ сотворѝ мнѣ̀ вели́чїе си́льный и҆ ст҃о и҆́мѧ є҆гѡ̀, и҆ млⷭ҇ть є҆гѡ̀ въ ро́ды родѡ́въ боѧ́щымсѧ є҆гѡ̀. <red>д҃</red> Сотворѝ держа́вꙋ мы́шцею свое́ю, расточѝ гѡ́рдыѧ мы́слїю се́рдца и҆́хъ. <red>є҃</red> Низложѝ си̑льныѧ со престѡ́лъ, и҆ вознесѐ смирє́нныѧ, а҆́лчꙋщыѧ и҆спо́лни бла̑гъ, и҆ богатѧ́щыѧсѧ ѿпꙋстѝ тщы̀. <red>ѕ҃</red> Воспрїѧ́тъ і҆и҃лѧ ѻ҆́трока своего̀, помѧнꙋ́ти млⷭ҇ти, ꙗ҆́коже глаго́ла ко ѻ҆тцє́мъ на́шымъ а҆враа́мꙋ и҆ сѣ́мени є҆гѡ̀ да́же до вѣ́ка.</p>
<p>Пѣ́снь девѧ́таѧ.</p>
<p><red>сⷯ а҃</red> Бл҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆ сотворѝ и҆збавле́нїе лю́демъ свои̑мъ <!-- ! їм. 0362.тїѳ л. рп҃а ѡ҆б.--> <red>в҃</red> И҆ воздви́же ро́гъ сп҃се́нїѧ на́мъ, въ домꙋ̀ дв҃довѣ ѻ҆́трока своегѡ̀. <red>г҃</red> Ꙗ҆́коже глаго́ла ᲂу҆сты̀ ст҃ы́хъ сꙋ́щихъ ѿ вѣ́ка прⷪ҇рѡ́къ є҆гѡ̀. <red>д҃</red> Сп҃се́нїе ѿ вра̑гъ на́шихъ, и҆ и҆з̾ рꙋкѝ всѣ́хъ ненави́дѧщихъ на́съ. <red>є҃</red> Сотвори́ти млⷭ҇ть со ѻ҆тцы̀ на́шими, и҆ помѧнꙋ́ти завѣ́тъ ст҃ы́й сво́й.</p>
<p>На и҃: <red>ѕ҃</red> Клѧ́твꙋ, є҆́юже клѧ́тсѧ ко а҆враа́мꙋ ѻ҆тцꙋ̀ на́шемꙋ, да́ти на́мъ без̾ стра́ха и҆з̾ рꙋкѝ вра̑гъ на́шихъ и҆зба́вльшымсѧ. <red>з҃</red> Слꙋжи́ти є҆мꙋ̀ прпⷣбїемъ и҆ пра́вдою пред̾ ни́мъ всѧ̑ дни̑ живота̀ на́шегѡ. <red>и҃</red> И҆ ты̀, ѻ҆троча̀, прⷪ҇ро́къ вы́шнѧгѡ нарече́шисѧ: пред̾и́деши бо пред̾ лице́мъ гдⷭ҇нимъ, ᲂу҆гото́вати пꙋти̑ є҆гѡ̀. <red>ѳ҃</red> Да́ти ра́зꙋмъ сп҃се́нїѧ лю́демъ є҆гѡ̀, во ѡ҆ставле́нїе грѣ̑хъ и҆́хъ, млⷭ҇рдїѧ ра́ди млⷭ҇ти бг҃а на́шегѡ.</p>
<p>На д҃: <red>і҃</red> Въ ни́хже посѣтѝ на́съ восто́къ съ высоты̀, ꙗ҆ви́тисѧ во тьмѣ̀ и҆ сѣ́ни сме́ртнѣй сѣдѧ́щымъ. <red>а҃і</red> Напра́вити но́ги на́шѧ на пꙋ́ть ми́ренъ.</p>
<p>Сла́ва: И҆ ны́нѣ: <!-- ! їм. 0363.тїѳ л. рп҃в --></p>
<footer/>
</document>
