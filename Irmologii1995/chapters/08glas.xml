<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>Гла́съ ѻ҆сьмы́й.</p>
<p>Пѣ́снь а҃.</p>
<p>Колесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ порази́въ, и҆ раздѣли́въ мо́ре, і҆и҃лѧ же бѣглеца̀, пѣшехо́дца сп҃сѐ, пѣ́снь бг҃ови воспѣва́юща.</p>
<p>[Въ воздви́женїе чⷭ҇тна́гѡ крⷭ҇та̀:] Крⷭ҇тъ начерта́въ мѡѷсе́й въ прѧ́мѡ жезло́мъ чермно́е пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ колесни́цамъ ᲂу҆да́ривъ совокꙋпѝ, вопрекѝ написа́въ непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ. <!-- ! їм. 0191.тїѳ л. ч҃ѕ --></p>
<p>[Ѻ҆смогла́сника:]</p>
<p>Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</p>
<p>Посѣ́ченный несѣко́маго пресѣчѐ, и҆ ви́дѣ со́лнце зе́млю не ви́дѣ: лю́таго врага̀ вода̀ потопѝ, и҆ непроходи́мое про́йде і҆и҃ль. пѣ́снь же воспѣва́шесѧ: гдⷭ҇ви пои́мъ, сла́внѡ бо просла́висѧ.</p>
<p>Прⷪ҇ро́чески бг҃ови́децъ бцⷣы ѡ҆́бразъ зрѧ́й немо́кренными нога́ми чермнꙋ́ю про́йде пꙋчи́нꙋ и҆ и҆гра́ѧ вопїѧ́ше: пои́мъ побѣ́днꙋю пѣ́снь гдⷭ҇еви, ꙗ҆́кѡ просла́висѧ.</p>
<p>Пои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</p>
<p>Пои́мъ гдⷭ҇еви всѝ лю́дїе, въ мо́ри чермнѣ́мъ фараѡ́на погрꙋзи́вшемꙋ, побѣ́днꙋю пѣ́снь пою́ще, ꙗ҆́кѡ просла́висѧ. <!-- ! їм. 0192.тїѳ л. ч҃ѕ ѡ҆б. --></p>
<p>І҆и҃лѧ ѿ рабо́ты и҆зба́вилъ є҆сѝ гдⷭ҇и, десни́цею твое́ю держа́вною: ꙗ҆́кѡ ѻ҆́наго сп҃слъ є҆сѝ, ны́нѣ на́съ сп҃сѝ.</p>
<p>Пѣ́снь возсле́мъ лю́дїе чꙋ́дномꙋ бг҃ꙋ на́шемꙋ, свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ влⷣцѣ.</p>
<p>И҆стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ сꙋ́шею наста́вльшемꙋ: пои́мъ хрⷭ҇тꙋ̀, ꙗ҆́кѡ просла́висѧ во вѣ́ки.</p>
<p>[На ржⷭ҇тво̀ бцⷣы:] Сокрꙋши́вшемꙋ бра̑ни мы́шцею свое́ю и҆ прове́дшемꙋ і҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ просла́висѧ.</p>
<p>Пои́мъ бг҃ꙋ, ѿ го́рькїѧ рабо́ты фараѡ́новы и҆зба́вльшемꙋ і҆и҃лѧ, и҆ ѻ҆́гненнымъ столпо́мъ, и҆ свѣ́тлымъ ѻ҆́блакомъ наста́вльшемꙋ, ꙗ҆́кѡ просла́висѧ.</p>
<p>[Въ сре́дꙋ преполове́нїѧ:] Мо́ре ѡ҆гꙋсти́лъ є҆сѝ, погрꙋзи́вый со ѻ҆рꙋ́жїемъ го́рдаго <!-- ! їм. 0193.тїѳ л. ч҃з --> фараѡ́на, и҆ лю́ди сп҃слъ є҆сѝ немо́креннѡ гдⷭ҇и, и҆ вве́лъ є҆сѝ ѧ҆̀ въ го́рꙋ ст҃ы́ни, вопїю́щыѧ: пои́мъ тебѣ̀ бг҃ꙋ на́шемꙋ пѣ́снь побѣ́днꙋю ꙗ҆́кѡ просла́висѧ.</p>
<p>Въ чермнѣ́мъ фараѡ́на съ колесни́цами погрꙋзи́лъ є҆сѝ, и҆ лю́ди мѡѷсе́омъ сп҃слъ є҆сѝ, пою́щыѧ тебѣ̀ гдⷭ҇и, пѣ́снь побѣ́днꙋю, ꙗ҆́кѡ и҆зба́вителю на́шемꙋ бг҃ꙋ.</p>
<p>Пресла́вный въ мо́ри ᲂу҆стро́ивый лю́демъ пꙋ́ть, нбⷭ҇ное на́мъ ше́ствїе проходи́мо сотворѝ, да но́вꙋю пѣ́снь пои́мъ тебѣ̀ гдⷭ҇и.</p>
<p>Внеза́пꙋ дре́вле мо́ре і҆и҃ль ꙗ҆́кѡ въ пꙋсты́ни ного́ю пра́шною проше́дъ, вопїѧ́ше, гдⷭ҇ви бг҃ꙋ на́шемꙋ крѣ́пкомꙋ въ бра́нехъ, пои́мъ пѣ́снь но́вꙋю.</p>
<p>Ди́вномꙋ бг҃ꙋ вели̑чїѧ принесе́мъ, и҆ великолѣ́пнѡ съ на́ми да воспое́тъ землѧ̀, и҆ нб҃о ꙗ҆́снѡ сла́вꙋ є҆гѡ̀. <!-- ! їм. 0194.тїѳ л. ч҃з ѡ҆б.--></p>
<p>Пѣ́снь в҃.</p>
<p>Вонмѝ нб҃о и҆ возглаго́лю, и҆ воспою̀ хрⷭ҇та̀, ѿ дв҃ы ро́ждшагосѧ во сп҃се́нїе на́ше.</p>
<p>Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀ и҆ ѿ дв҃ы въ послѣ̑днѧѧ без̾ мꙋ́жа заче́ншїйсѧ, и҆ разрꙋши́вый грѣ́хъ пра́ѻтца а҆да́ма, ꙗ҆́кѡ чл҃вѣколю́бецъ.</p>
<p>Ви́дите ви́дите, ꙗ҆́кѡ а҆́зъ є҆́смь бг҃ъ, расто́ргнꙋвый чермно́е мо́ре жезло́мъ мѡѷсе́овымъ, и҆ проведы́й лю́ди, и҆ наста́вивый ѧ҆̀, и҆ пита́вый въ пꙋсты́ни сїна́йстѣй, и҆ введы́й въ го́рꙋ ст҃ы́ни.</p>
<p>Па́че ме́да и҆ со́та сла̑ждшаѧ словеса̀ ᲂу҆́стъ мои́хъ, наꙋчи́тесѧ вопи́ти, глаго́летъ гдⷭ҇ь.</p>
<p>[Во вто́рникъ д҃-ѧ недѣ́ли поста̀:] Ви́дите ви́дите, ꙗ҆́кѡ а҆́зъ є҆́смь бг҃ъ, дре́вле і҆и҃лѧ сквозѣ̀ чермно́е мо́ре проведы́й, и҆ пита́вый, и҆ сп҃сы́й, и҆ ѿ го́рькїѧ рабо́ты свободи́вый фараѡ́новы. <!-- ! їм. 0195.тїѳ л. ч҃и --></p>
<p>Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, въ млⷭ҇ти бога́тый и҆ бл҃гі́й въ щедро́тахъ, и҆зба́вивый лю́ди ѿ пре́лести, и҆ рабо́ты безбо́жныхъ врагѡ́въ.</p>
<p>Нб҃са̀ простры́й и҆ зе́млю ѡ҆снова́вый хрⷭ҇тѐ, вонмѝ моле́нїю моемꙋ̀, ꙗ҆́кѡ и҆́мѧ твоѐ ди́вное призва́хъ чл҃вѣколю́бче.</p>
<p>[Во вто́рникъ в҃-ѧ недѣ́ли поста̀:] Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, ѡ҆ст҃и́вый нача́токъ ва́мъ прїѧ́тенъ, ѿ дне́й всегѡ̀ лѣ́та ѡ҆десѧ́тствованїе, и҆ сїѐ да́въ лю́демъ мои̑мъ во и҆збавле́нїе страсте́й, во сп҃се́нїѧ нача́ло.</p>
<p>[Въ понедѣ́льникъ стрⷭ҇тны́ѧ недѣ́ли, на повече́рїи:] Вонмѝ нб҃о и҆ возглаго́лю, и҆ воспою̀ хрⷭ҇та̀, ѿ дв҃ы пло́тїю прише́дшаго.</p>
<p>Вонмѝ нб҃о и҆ возглаго́лю, и҆ воспою̀ хрⷭ҇та̀ є҆ди́наго чл҃вѣколю́бца. <!-- ! їм. 0196.тїѳ л. ч҃и ѡ҆б. --></p>
<p>Пѣ́снь г҃.</p>
<p>Оу҆твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀ хрⷭ҇тѐ за́повѣдей твои́хъ ᲂу҆твердѝ, ꙗ҆́кѡ нѣ́сть ст҃ъ, па́че тебѐ, є҆ди́не чл҃вѣколю́бче.</p>
<p>[Чтⷭ҇на́гѡ крⷭ҇та̀:] Же́злъ во ѡ҆́бразъ та́йны прїе́млетсѧ, прозѧбе́нїемъ бо предразсꙋжда́етъ сщ҃е́нника: неплодѧ́щей же пре́жде цр҃кви, ны́нѣ процвѣтѐ дре́во крⷭ҇та̀, въ держа́вꙋ и҆ ᲂу҆твержде́нїе.</p>
<p>[Ѻ҆смогла́сника:]</p>
<p>Нбⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ᲂу҆твердѝ въ любвѝ твое́й, жела́нїй кра́ю, вѣ́рныхъ ᲂу҆твержде́нїе, є҆ди́не чл҃вѣколю́бче.</p>
<p>[На ржⷭ҇тво̀ бцⷣы, и҆ преполове́нїю:] Оу҆тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ: разшири́шасѧ на врагѝ моѧ̑ ᲂу҆ста̀ моѧ̑, возвесели́хсѧ ѡ҆ сп҃се́нїи твое́мъ. <!-- ! їм. 0197.тїѳ л. ч҃ѳ --></p>
<p>Оу҆твердѝ на́шъ ᲂу҆́мъ и҆ сердца̀, нб҃са̀ сло́вомъ ᲂу҆твержде́й, во є҆́же пѣ́ти и҆ сла́вити тѧ̀ во сп҃се́нїе дꙋ́шъ на́шихъ.</p>
<p>Ты̀ є҆сѝ ᲂу҆твержде́нїе притека́ющихъ къ тебѣ̀ гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</p>
<p>Оу҆твержде́й рꙋко́ю твое́ю сло́ве бж҃їй нб҃са̀, просвѣще́нїемъ твоегѡ̀ и҆́стиннагѡ позна́нїѧ, ᲂу҆твердѝ и҆ на́съ на тѧ̀ надѣ́ющихсѧ сердца̀.</p>
<p>Оу҆твержде́й сло́ве нб҃са̀ сло́вомъ, ᲂу҆твердѝ на́шъ ᲂу҆́мъ и҆ се́рдце, во є҆́же сла́вити тѧ̀ сп҃са дꙋ́шъ на́шихъ.</p>
<p>Оу҆твержде́й сло́вомъ нб҃са̀, и҆ зе́млю ѡ҆снова́вый на вода́хъ мно́гихъ, ᲂу҆тверди́ мѧ къ пѣ́нїю славосло́вїѧ твоегѡ̀ гдⷭ҇и.</p>
<p>Нѣ́сть ст҃ъ ꙗ҆́кѡ гдⷭ҇ь и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебѐ гдⷭ҇и.</p>
<p>Лꙋ́къ си́льныхъ и҆знемо́же, и҆ немощствꙋ́ющїи <!-- ! їм. 0198.тїѳ л. ч҃ѳ ѡ҆б.--> препоѧ́сашасѧ си́лою: сегѡ̀ ра́ди ᲂу҆тверди́сѧ въ гдⷭ҇ѣ се́рдце моѐ.</p>
<p>Сочини́ мѧ гдⷭ҇и си̑льнымъ люде́й твои́хъ, ѡ҆поѧсꙋ́ѧ си́лою, и҆ лꙋ́ки ра́тникѡвъ сокрꙋшѝ, и҆ нищеты̀ моеѧ̀ ро́гъ возвы́си.</p>
<p>Стра́хъ тво́й гдⷭ҇и всадѝ въ сердца̀ ра́бъ твои́хъ, и҆ бꙋ́ди на́мъ ᲂу҆твержде́нїе тѧ̀ во и҆́стинѣ призыва́ющымъ.</p>
<p>Оу҆тверди́ мѧ гдⷭ҇и си́лою крⷭ҇тною, и҆ да́рꙋй мнѣ̀ се́рдце чи́стое, да ѡ҆ тебѣ̀ хвалю́сѧ бл҃же.</p>
<p>Оу҆твержде́нїе моѐ сп҃се є҆сѝ, прибѣ́жище моѐ и҆ си́ла. поколеба́вшеесѧ се́рдце моѐ ᲂу҆твердѝ въ стра́сѣ твое́мъ, ꙗ҆́кѡ нѣ́сть ст҃ъ, ꙗ҆́коже ты̀ бг҃ъ на́шъ.</p>
<p>Въ гдⷭ҇ѣ бз҃ѣ мое́мъ ᲂу҆тверди́сѧ дꙋша̀ моѧ̀, и҆ да хва́литсѧ глаго́лющи: нѣ́сть ст҃ъ, нѣ́сть пра́веденъ, па́че тебѐ гдⷭ҇и.</p>
<p>Оу҆подо́би мѧ̀ хрⷭ҇тѐ ᲂу҆́мнѡ горѣ̀ сїѡ́нстѣй, возвы́сивый и҆ ᲂу҆тверди́вый въ наде́жди ѡ҆ тебѣ̀, и҆ и҆ска́павый ро́сꙋ бл҃года́ти, чл҃вѣколю́бче. <!-- ! їм. 0199.тїѳ л. р҃--></p>
<p>Оу҆твержде́й на ка́мени вѣ́ры, на се́мъ сози́ждꙋ мою̀ цр҃ковь, рекі́й гдⷭ҇и, сп҃си́ мѧ вопїю́ща: ты̀ є҆сѝ хрⷭ҇тѐ сн҃ъ бг҃а жива́гѡ, и҆ въ тебѣ̀ ᲂу҆тверди́сѧ дꙋ́хъ мо́й.</p>
<p>Оу҆тверди́ мѧ гдⷭ҇и, не́мощь мою̀ вѣ́дый, и҆ рꙋ́кꙋ мнѣ̀ прострѝ, ꙗ҆́кѡ всеси́ленъ.</p>
<p>Пѣ́снь д҃.</p>
<p>Ты̀ моѧ̀ крѣ́пость гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва чл҃вѣколю́бче.</p>
<p>[Чтⷭ҇на́гѡ крⷭ҇та̀:] Оу҆слы́шахъ гдⷭ҇и смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</p>
<p>[Ѻ҆смогла́сника, и҆ преѡбраже́нїю:]</p>
<p>И҆з̾ пло́ти твоеѧ̀ лꙋчѝ бж҃ества̀ и҆схожда́хъ прⷪ҇ро́кѡмъ и҆ а҆пⷭ҇лѡмъ. тѣ́мъ нача́льницы пою́ще взыва́хꙋ: сла́ва си́лѣ твое́й гдⷭ҇и. <!-- ! їм. 0200.тїѳ л. р҃ ѡ҆б. --></p>
<p>[Ѻ҆смогла́сника:]</p>
<p>И҆з̾ горы̀ прїѡсѣне́нныѧ сло́ве прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ᲂу҆смотрѝ, и҆ со стра́хомъ славосло́вѧше си́лꙋ твою̀.</p>
<p>Оу҆слы́шахъ, гдⷭ҇и, слꙋ́хъ тво́й и҆ ᲂу҆боѧ́хсѧ, ꙗ҆́кѡ неизрече́ннымъ совѣ́томъ, бг҃ъ сы́й присносꙋ́щный, ѿ дв҃ы проше́лъ є҆сѝ вопло́щьсѧ: сла́ва снизхожде́нїю твоемꙋ̀ хрⷭ҇тѐ, сла́ва си́лѣ твое́й.</p>
<p>Всѣ́лъ є҆сѝ на ко́ни а҆пⷭ҇лы твоѧ̑ гдⷭ҇и, и҆ прїѧ́лъ є҆сѝ рꙋка́ма твои́ма ᲂу҆зды̑ и҆́хъ, и҆ сп҃се́нїе бы́сть ѣ҆жде́нїе твоѐ, вѣ́рнѡ пою́щымъ: сла́ва си́лѣ твое́й гдⷭ҇и.</p>
<p>Бг҃оно́сный дх҃омъ ст҃ы́мъ просвѣти́всѧ прⷪ҇ро́къ а҆ввакꙋ́мъ, въ послѣ̑днѧѧ твоѐ прише́ствїе прови́дѣвъ, вопїѧ́ше: внегда̀ прибли́житисѧ лѣ́тѡмъ, позна́ешисѧ: внегда̀ прїитѝ вре́мени, ꙗ҆ви́шисѧ. сла́ва си́лѣ твое́й гдⷭ҇и.</p>
<p>Та́йнѡ прⷪ҇ро́къ предзрѧ̀, ѿ дв҃ы тѧ̀ сло́ве <!-- ! їм. 0201.тїѳ л. р҃а--> воплоща́ема, пѣ́сненнѡ вопїѧ́ше: сла́ва си́лѣ твое́й гдⷭ҇и.</p>
<p>[На ржⷭ҇тво̀ бцⷣы, и҆ преполове́нїю:] Прⷪ҇ро́къ а҆ввакꙋ́мъ, ᲂу҆́мныма ѻ҆чи́ма прови́дѣ гдⷭ҇и прише́ствїе твоѐ, тѣ́мъ и҆ вопїѧ́ше: ѿ ю҆́га прїи́детъ бг҃ъ. сла́ва си́лѣ твое́й, сла́ва снизхожде́нїю твоемꙋ̀.</p>
<p>Оу҆слы́шахъ гдⷭ҇и слꙋ́хъ тво́й и҆ ᲂу҆боѧ́хсѧ, разꙋмѣ́хъ дѣла̀ твоѧ̑ и҆ просла́вихъ держа́вꙋ твою̀, гдⷭ҇и.</p>
<p>Оу҆слы́шахъ гдⷭ҇и слꙋ́хъ тво́й, и҆ ᲂу҆боѧ́хсѧ, разꙋмѣ́хъ неизрече́нное твоѐ смотре́нїе и҆ просла́вихъ сло́ве снисхожде́нїе твоѐ.</p>
<p>Твоѐ вочл҃вѣ́ченїе, є҆́же пре́жде вѣ̑къ пред̾ѡпредѣли́лъ є҆сѝ, въ послѣ̑днѧѧ бл҃говоли́лъ є҆сѝ соверши́ти гдⷭ҇и, ᲂу҆слы́шахъ, и҆ стра́хомъ воспѣва́хъ.</p>
<p>Твоѐ пречтⷭ҇ое прише́ствїе хрⷭ҇тѐ, прови́дѧй прⷪ҇ро́къ а҆ввакꙋ́мъ, вопїѧ́ше тебѣ̀ съ тре́петомъ: ᲂу҆слы́шахъ слꙋ́хъ тво́й и҆ ᲂу҆боѧ́хсѧ, разꙋмѣ́хъ дѣла̀ твоѧ̑, и҆ ᲂу҆жасо́хсѧ гдⷭ҇и. <!-- ! їм. 0202.тїѳ л. р҃а ѡ҆б. --></p>
<p>Оу҆слы́шахъ слꙋ́хъ тво́й гдⷭ҇и, и҆ ᲂу҆боѧ́хсѧ, разꙋмѣ́хъ дѣла̀ твоѧ̑ и҆ ᲂу҆жасо́хсѧ, ꙗ҆́кѡ посредѣ̀ двою̀ живѡ́тнꙋ позна́ешисѧ, во сп҃се́нїе дꙋ́шъ на́шихъ.</p>
<p>Покры̀ нб҃са̀ добродѣ́тель твоѧ̀ гдⷭ҇и, и҆ всѧ́чєскаѧ сп҃се хвале́нїѧ твоегѡ̀ и҆спо́лнишасѧ.</p>
<p>Ꙗ҆́кѡ петрꙋ̀ рꙋ́кꙋ простры́й въ по́мощь, и҆ менѐ поми́лꙋй, и҆ сп҃сѝ ꙗ҆́кѡ чл҃вѣколю́бецъ.</p>
<p>А҆ввакꙋ́ме прⷪ҇ро́че, что̀ зове́ши; что̀ ви́дѣвъ ᲂу҆жа́слсѧ є҆сѝ: ѿ ю҆́га тѧ̀ грѧдꙋ́ща бг҃а ви́дѧ, ᲂу҆боѧ́хсѧ.</p>
<p>Оу҆слы́шахъ слꙋ́хъ си́лы твоеѧ̀, и҆ возвесели́сѧ се́рдце моѐ ѡ҆ гдⷭ҇ѣ.</p>
<p>Пѣ́снь є҃.</p>
<p>Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀ свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго. но ѡ҆брати́ мѧ и҆ къ свѣ́тꙋ за́повѣдей твои́хъ пꙋтѝ моѧ̑ напра́ви, молю́сѧ. <!-- ! їм. 0203.тїѳ л. р҃в--></p>
<p>[Чⷭ҇тна́гѡ крⷭ҇та̀:] Ѽ требл҃же́нное дре́во, на не́мже распѧ́сѧ хрⷭ҇то́съ, цр҃ь и҆ гдⷭ҇ь: и҆́мже падѐ, дре́вомъ прельсти́вый, тобо́ю прельсти́всѧ, бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ.</p>
<p>[Ѻ҆смогла́сника:]</p>
<p>Просвѣтѝ на́съ повелѣ́нїи твои́ми гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ чл҃вѣколю́бче.</p>
<p>Мра́къ дꙋшѝ моеѧ̀ разженѝ свѣтода́вче хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆ да́рꙋй мѝ свѣ́тъ повелѣ́нїй твои́хъ сло́ве, да ᲂу҆́треннюѧ сла́влю тѧ̀.</p>
<p>Оу҆́треннююще вопїе́мъ тѝ гдⷭ҇и, сп҃си́ ны. ты́ бо є҆сѝ бг҃ъ на́шъ, ра́звѣ тебѐ и҆но́гѡ не вѣ́мы.</p>
<p>Страсте́й мѧ̀ мглы̀, ꙗ҆́кѡ ѿ глꙋбо́кїѧ но́щи и҆збавлѧ́ѧй, ᲂу҆́треневати сподо́би дꙋ́хъ мо́й молю́сѧ, во свѣ́тѣ днѐ повелѣ́нїй твои́хъ хрⷭ҇тѐ. <!-- ! їм. 0204.тїѳ л. р҃в ѡ҆б. --></p>
<p>Твои́мъ свѣ́томъ ѡ҆зарѝ мо́й ᲂу҆́мъ бж҃е, молю́сѧ тебѣ̀, да мно́гꙋю твою̀ воспою̀ ѿ но́щи ᲂу҆́треневавъ бл҃госты́ню.</p>
<p>Ѿ но́щи невѣ́дѣнїѧ, по дꙋшелови́тельномꙋ пꙋтѝ при́снѡ блꙋдѧ́щаго, свѣ́томъ ра́зꙋма твоегѡ̀ гдⷭ҇и, преднаставлѧ́ѧ мѧ̀ на стезю̀ за́повѣдей твои́хъ напра́ви.</p>
<p>Ꙗ҆́кѡ бг҃а и҆но́гѡ бл҃же, па́че тебѐ не зна́емъ, къ тебѣ̀ свѣ́тꙋ незаходи́момꙋ ѿ но́щи ᲂу҆́тренююще, воспѣва́емъ тѧ̀, чл҃вѣколю́бче.</p>
<p>Оу҆́тренюетъ дꙋ́хъ мо́й къ тебѣ̀ бж҃е, ѿ ѻ҆ц҃а̀ рожде́нномꙋ неизрече́ннѡ, и҆ воздви́гнꙋвшемꙋ ро́гъ сп҃се́нїѧ на́мъ.</p>
<p>Оу҆́тренюетъ дх҃ъ мо́й къ тебѣ̀ бж҃е, занѐ свѣ́тъ повелѣ́нїѧ прише́ствїѧ твоегѡ̀: и҆́миже ᲂу҆́бѡ ѡ҆зарѝ ᲂу҆́мъ на́шъ влⷣко, и҆ наста́ви на стезю̀ жи́зни.</p>
<p>Ѿ но́щи невѣ́дѣнїѧ бг҃овѣ́дѣнїемъ просвѣти́вый концы̀, просвѣти́ мѧ ᲂу҆́тромъ чл҃вѣколю́бїѧ твоегѡ̀ гдⷭ҇и. <!-- ! їм. 0205.тїѳ л. р҃г --></p>
<p>Ѿ но́щи ᲂу҆́тренюетъ дꙋ́хъ мо́й къ тебѣ̀ бж҃е, млⷭ҇ть пода́ждь мѝ.</p>
<p>[На ржⷭ҇тво̀ бцⷣы, и҆ преполове́нїю:] Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ.</p>
<p>Оу҆́тренююще къ тебѣ̀ чл҃вѣколю́бцꙋ, воспѣва́емъ тѧ̀ хрⷭ҇тѐ бж҃е, да́рꙋй на́мъ млⷭ҇ти твоѧ̑.</p>
<p>Ѿ но́щи ᲂу҆́тренюетъ дꙋ́хъ мо́й къ твоемꙋ̀ пѣснопѣ́нїю, занѐ свѣ́тъ и҆ ми́ръ повелѣ̑нїѧ твоѧ̑.</p>
<p>Бл҃же, свѣ́та и҆ ми́ра пода́телю, ѿ тьмы̀ мѧ̀ и҆ бра́ни страсте́й и҆зба́ви, ᲂу҆́тренююща хрⷭ҇тѐ къ твоемꙋ̀ хвале́нїю.</p>
<p>Повелѣ̑нїѧ твоѧ̑ просвѣще́нїемъ хрⷭ҇тѐ ꙗ҆́кѡ бл҃гъ показа́лъ є҆сѝ, занѐ свѣтода́вче ѿ но́щи ᲂу҆́треннююще сла́вꙋ возсыла́емъ.</p>
<p>Твои́мъ свѣ́томъ ѡ҆зарѝ мо́й ᲂу҆́мъ бж҃е молю́сѧ, да мно́гꙋю твою̀ воспою̀, ѿ но́щи ᲂу҆́тренюѧ, бл҃гость. <!-- ! їм. 0206.тїѳ л. р҃г ѡ҆б.--></p>
<p>Ѿ но́щи невѣ́дѣнїѧ, бг҃овѣ́дѣнїѧ де́нь во свѣ́тѣ лица̀ твоегѡ̀ хрⷭ҇тѐ, возсїѧ́етъ, ко ᲂу҆́трꙋ хвале́нїе твоѐ въ сердца́хъ на́шихъ.</p>
<p>Пѣ́снь ѕ҃.</p>
<p>Ѡ҆чи́сти мѧ̀ сп҃се, мнѡ́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ молю́сѧ, къ тебѣ́ бо возопи́хъ, и҆ ᲂу҆слы́ши мѧ̀, бж҃е сп҃се́нїѧ моегѡ̀.</p>
<p>[Чтⷭ҇на́гѡ крⷭ҇та̀:] Во́днагѡ ѕвѣ́рѧ во ᲂу҆тро́бѣ, дла̑ни і҆ѡ́на крестови́днѡ распросте́ръ, сп҃си́тельнꙋю стра́сть проѡбража́ше ꙗ҆́вѣ. тѣ́мъ тридне́венъ и҆зше́дъ, премі́рное воскрⷭ҇нїе прописа́ше, пло́тїю пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ просвѣ́щшагѡ.</p>
<p>[Ѻ҆смогла́сника:]</p>
<p>І҆ѡ́нꙋ въ ки́тѣ гдⷭ҇и, є҆ди́наго всели́лъ є҆сѝ, мене́ же свѧ́заннаго мре́жами вра́жїими, ꙗ҆́кѡ ѿ тлѝ ѻ҆́наго сп҃сѝ. <!-- ! їм. 0207.тїѳ л. р҃д --></p>
<p>Ꙗ҆́коже прⷪ҇ро́ка и҆зба́вилъ є҆сѝ и҆з̾ глꙋбины̀ преиспо́днїѧ хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви ꙗ҆́кѡ чл҃вѣколю́бецъ, и҆ ᲂу҆пра́ви живо́тъ мо́й, молю́сѧ.</p>
<p>Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.</p>
<p>Бе́здна грѣхѡ́въ и҆ прегрѣше́нїй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ ꙗ҆́кѡ петро́ви, ѽ ᲂу҆пра́вителю! и҆ сп҃сѝ.</p>
<p>Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ: и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ бж҃е, возведи́ мѧ.</p>
<p>Во і҆саа́цѣ стра́сть прописа́вый, и҆ во і҆ѡ́нѣ погребе́нїе проѡбразова́вый, и҆ воскрⷭ҇нїе всѣ̑мъ подаѧ́й, тебѣ̀ вопїе́мъ съ прⷪ҇ро́комъ: ѿ тлѝ на́съ возведѝ, бл҃гоꙋтро́бне гдⷭ҇и. <!-- ! їм. 0208.тїѳ л. р҃д ѡ҆б. --></p>
<p>Къ могꙋ́щемꙋ мѧ̀ сп҃стѝ гдⷭ҇ꙋ и҆з̾ глꙋбины̀ грѣхо́вныѧ возопи́хъ, и҆ ѿ тлѝ возведѐ живо́тъ мо́й, ꙗ҆́кѡ чл҃вѣколю́бецъ.</p>
<p>Ѿве́рглъ мѧ̀ є҆сѝ во глꙋбины̑ се́рдца морска́гѡ, и҆ ви́дѣхъ чꙋдеса̀ твоѧ̑ гдⷭ҇и.</p>
<p>Содержи́ма мѧ̀, прїимѝ чл҃вѣколю́бче, грѣхѝ мно́гими, и҆ припа́дающа щедро́тамъ твои́мъ, ꙗ҆́кѡ прⷪ҇ро́ка гдⷭ҇и, и҆ сп҃си́ мѧ.</p>
<p>[На ржⷭ҇тво̀ бцⷣы, и҆ преполове́нїю:] Ꙗ҆́кѡ во́ды морскі̑ѧ чл҃вѣколю́бче волна́ми жите́йскими ѡ҆бꙋрева́юсѧ. тѣ́мже ꙗ҆́кѡ і҆ѡ́на, та́кѡ вопїю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.</p>
<p>Ꙗ҆́кѡ і҆ѡ́нꙋ прⷪ҇ро́ка ѿ ки́та возве́лъ є҆сѝ гдⷭ҇и, и҆зба́ви мѧ̀ ѿ лови́твы чꙋжда́гѡ, и҆ сп҃си́ мѧ ще́дре, ꙗ҆́кѡ многомлⷭ҇тивъ.</p>
<p>Ꙗ҆́кѡ ѿ ки́та и҆зба́вилъ є҆сѝ прⷪ҇ро́ка твоего̀, и҆ менѐ сп҃се на́шъ ѿ мно́жества прегрѣше́нїй мои́хъ и҆зба́ви.</p>
<p>Превзыдо́ша главꙋ̀ мою̀ беззакѡ́нїѧ моѧ̑, <!-- ! їм. 0209.тїѳ л. р҃є--> ꙗ҆́кѡ тѧ́жкое бре́мѧ на мѧ̀ ѡ҆бремени̑вшаѧсѧ, во ѿча́ѧнїѧ глꙋбины̀ низвлача́тъ мѧ̀: но пре́жде да́же погрѧ́знꙋти мѝ, гдⷭ҇и, сп҃си́ мѧ.</p>
<p>И҆з̾ чре́ва а҆́дова во́плѧ моегѡ̀ ᲂу҆слы́шалъ є҆сѝ гла́съ мо́й, и҆ и҆зба́вилъ є҆сѝ ѿ тлѝ живо́тъ мо́й, многомлⷭ҇тиве.</p>
<p>Пѣ́снь з҃.</p>
<p>Бж҃їѧ снизхожде́нїѧ ѻ҆́гнь ᲂу҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>[Чтⷭ҇на́гѡ крⷭ҇та̀:] Безꙋ́мное велѣ́нїе мꙋчи́телѧ ѕлочести́вагѡ лю́ди поколеба̀, ды́шꙋщее преще́нїе и҆ ѕлохꙋле́нїе бг҃оме́рзкое, ѻ҆ба́че трѝ ѻ҆́троки не ᲂу҆страшѝ ꙗ҆́рость ѕвѣ́рскаѧ, ни ѻ҆́гнь снѣда́ѧй, но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ бж҃е бл҃гослове́нъ є҆сѝ. <!-- ! їм. 0210.тїѳ л. р҃є ѡ҆б. --></p>
<p>[Ѻ҆смогла́сника:]</p>
<p>Ѻ҆́троцы є҆вре́йстїи въ пещѝ, попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ гдⷭ҇и, бж҃е во вѣ́ки.</p>
<p>Халде́йскїѧ пе́щи, всепа́гꙋбнꙋю си́лꙋ ᲂу҆гаси́вше, ѡ҆́бразомъ а҆́гг҃ла снизше́дшагѡ, зижди́телю ю҆́нѡши взыва́хꙋ: бл҃гослове́нъ є҆сѝ и҆ хва́льный бж҃е ѻ҆тє́цъ на́шихъ.</p>
<p>На по́лѣ деи́рѣ, и҆ногда̀ мꙋчи́тель пе́щь поста́ви на мꙋче́нїе бг҃оно́сныхъ: въ не́йже трѝ ѻ҆́троки пѣсносло́вѧхꙋ є҆ди́наго бг҃а, трⷪ҇чнѡ воспѣва́хꙋ, глаго́люще: ѻ҆тцє́въ бж҃е бл҃гослове́нъ є҆сѝ.</p>
<p>Ѿ і҆ꙋде́и доше́дше ѻ҆́троцы, въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша пою́ще: ѻ҆тцє́въ бж҃е бл҃гослове́нъ є҆сѝ.</p>
<p>Ѻ҆́троцы бг҃очести́вїи въ вавѷлѡ́нѣ ѡ҆́бразꙋ злато́мꙋ не поклони́шасѧ, но посредѣ̀ пе́щи ѻ҆́гненныѧ ѡ҆роша́еми, пѣ́снь воспѣва́хꙋ, <!-- ! їм. 0211.тїѳ л. р҃ѕ --> глаго́люще: превозноси́мый ѻ҆тцє́въ и҆ на́съ бж҃е бл҃гослове́нъ є҆сѝ.</p>
<p>А҆́гг҃ломъ ѻ҆́троки и҆з̾ ѻ҆гнѧ̀ сп҃сы́й и҆ гремѧ́щꙋю пе́щь преложи́вый на ро́сꙋ, бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Въ нача́лѣ зе́млю ѻ҆снова́вый, и҆ нб҃са̀ сло́вомъ ᲂу҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.</p>
<p>Ѻ҆́троки ѡ҆роси́вый въ пещѝ и҆ дв҃ꙋ сохрани́вый, ро́ждшꙋю тѧ̀, по ржⷭ҇твѣ̀, бл҃гослове́нъ є҆сѝ бж҃е ѻ҆тє́цъ на́шихъ.</p>
<p>[На ржⷭ҇тво̀ бцⷣы, и҆ преполове́нїю:] Халде́йскаѧ пе́щь ѻ҆гне́мъ распала́емаѧ, ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Въ пещѝ ѻ҆́гненнѣй ѻ҆́троки сп҃сы́й, бл҃гослове́нъ є҆сѝ во вѣ́ки гдⷭ҇и, бж҃е ѻ҆тє́цъ на́шихъ.</p>
<p>Подража́тели трїе́хъ твои́хъ гдⷭ҇и ѻ҆трокѡ́въ сотвори́ ны, сопротивлѧ́ющыѧсѧ грѣхꙋ̀, и҆ <!-- ! їм. 0212.тїѳ л. р҃ѕ ѡ҆б. --> ѻ҆́гнь страсте́й попира́ющыѧ, и҆ пою́щыѧ: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Ви́дѣвъ мꙋчи́тель четве́ртагѡ зра́къ глаго́лаше сꙋ́щымъ съ ни́мъ: трѝ вверго́хомъ въ пла́мень, ны́нѣ же четы́ре ви́жꙋ: є҆ди́нагѡ зра́къ ᲂу҆жаса́етъ мо́й ᲂу҆́мъ, ᲂу҆дивлѧ́етъ моѐ помышле́нїе. трїе́хъ ли́къ пое́тъ тѧ̀ во вѣ́ки.</p>
<p>Ѻ҆трокѡ́мъ въ пе́щь вве́ржєннымъ, ви́дѣвъ мꙋчи́тель четве́ртагѡ зра́къ въ ви́дѣ сн҃а бж҃їѧ, съ ни́ми зовѧ́ше: бл҃гослове́нъ є҆сѝ бж҃е во вѣ́ки.</p>
<p>Пѣ́снь и҃.</p>
<p>Седмери́цею пе́щь, халде́йскїй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею, сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки. <!-- ! їм. 0213.тїѳ л. р҃з --></p>
<p>[Чⷭ҇тна́гѡ крⷭ҇та̀:] Бл҃гослови́те ѻ҆́троцы, трⷪ҇цы равночи́сленнїи, содѣ́телѧ ѻ҆ц҃а̀, бг҃а, по́йте снизше́дшее сло́во, и҆ ѻ҆́гнь въ ро́сꙋ претво́ршее, и҆ превозноси́те всѣ̑мъ жи́знь подава́ющаго, дх҃а всест҃а́го, во вѣ́ки.</p>
<p>[Ѻ҆смогла́сника:]</p>
<p>Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ безчи́слєннымъ покланѧ́ющымсѧ ѡ҆́бразꙋ въ деи́рѣ, трѝ ѻ҆́троцы не повинꙋ́вшесѧ, гдⷭ҇а воспѣва́хꙋ, и҆ славосло́вѧхꙋ во всѧ̑ вѣ́ки.</p>
<p>Побѣди́тели мꙋчи́телѧ и҆ пла́мене, бл҃года́тїю твое́ю бы́вше, за́повѣдемъ твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а.</p>
<p>Ѿрица́ющесѧ златослꙋже́нїѧ ѻ҆́троцы, царѧ̀ небрего́ша, ꙗ҆ви́ бо ѧ҆̀ ѻ҆́гнь преложе́нный рабы̀ бж҃їѧ, вопїю́щыѧ: да пое́тъ тва́рь гдⷭ҇а, и҆ превозно́ситъ во всѧ̑ вѣ́ки. <!-- ! їм. 0214.тїѳ л. р҃з ѡ҆б.--></p>
<p>Нече́стїѧ ѻ҆́рганы и҆нꙋ́ю пѣ́снь, бл҃гоче́стїѧ же бл҃говѣща́ннїи поѧ́хꙋ гꙋ́сли: бл҃гослови́те дѣла̀ гдⷭ҇нѧ, хрⷭ҇та̀ во вѣ́ки.</p>
<p>Бг҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: бл҃гослови́те дѣла̀ гдⷭ҇нѧ гдⷭ҇а.</p>
<p>Ѿ ѻ҆ц҃а̀ пре́жде вѣ̑къ рожде́ннаго, и҆ ѿ мт҃ре въ послѣ̑днѧѧ воплоще́ннаго, сщ҃е́нницы бл҃гослови́те, лю́дїе превозноси́те во всѧ̑ вѣ́ки.</p>
<p>На горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.</p>
<p>Безнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ си̑лы, по́йте сщ҃е́нницы, лю́дїе превозноси́те во всѧ̑ вѣ́ки.</p>
<p>[На ржⷭ҇тво̀ бцⷣы:] Покрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, <!-- ! їм. 0215.тїѳ л. р҃и --> тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.</p>
<p>[Преполове́нїю:] А҆́гг҃ли и҆ нб҃са̀, на прⷭ҇то́лѣ сла́вы сѣдѧ́щаго, и҆ ꙗ҆́кѡ бг҃а непреста́ннѡ сла́вимаго, бл҃гослови́те, по́йте и҆ превозноси́те є҆го̀ во вѣ́ки.</p>
<p>Въ пещѝ ликова́нїе поста́виша ѻ҆́троцы, сочине́нный чи́нъ прїи́мше, тва́ри повелѣва́юще, сла́вити вседѣ́тельнꙋю премꙋ́дрость, хрⷭ҇та̀ воспѣва́юще: бл҃гослови́те всѧ̑ дѣла̀ гдⷭ҇нѧ гдⷭ҇а.</p>
<p>І҆ерⷭ҇ли́ме ѡ҆сщ҃е́нный, бл҃горо́днїи сꙋ́ще ѻ҆́троцы ꙗ҆ви́шасѧ въ не́мъ, бж҃е́ственныхъ зако́нѡвъ не прїе́мше забве́нїѧ всегꙋби́тельнагѡ. но вавѷлѡ́нскїй ѻ҆́гнь въ себѣ̀ бл҃гоче́ствꙋющихъ хода́тайствовавше, въ не́мъ ѡ҆роше́ни поѧ́хꙋ: бл҃гослови́те творє́нїѧ гдⷭ҇а.</p>
<p>Разжжи́те пе́щь седмери́цею, до́ндеже до конца̀ разгори́тсѧ, мꙋчи́тель речѐ халде́ѡмъ: а҆на́нїю, а҆за́рїю и҆ мїсаи́ла, вложи́те. ѧ҆̀ въ ню̀, <!-- ! їм. 0216.тїѳ л. р҃и ѡ҆б. --> и҆̀же ѡ҆́бразꙋ злато́мꙋ не поклони́шасѧ, но глаго́лахꙋ: мы̀ бг҃а и҆́мамы на нб҃сѣ́хъ, є҆мꙋ́же слꙋ́жимъ и҆ покланѧ́емсѧ во вѣ́ки.</p>
<p>Бл҃гослови́тъ тѧ̀ всѧ̀ тва́рь гдⷭ҇и, славосло́виша тѧ̀ нбⷭ҇ныѧ си̑лы со ѻ҆́троки, и҆ мы̀ воспѣва́емъ и҆ превозно́симъ во всѧ̑ вѣ́ки.</p>
<p>Безнача́льный бг҃ъ сло́во, прише́дый на кр҃ще́нїе, соверша́ше та́инство смотре́нїѧ во і҆ѻрда́нѣ, и҆ прⷣте́чи глаго́лаше: ты́ мѧ кр҃ща́еши водо́ю, а҆́зъ же тѧ̀ дх҃омъ, съ вопїю́щими мнѣ̀ вѣ́рою: бл҃гослови́те дѣла̀ гдⷭ҇нѧ гдⷭ҇а.</p>
<p>Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те, и҆ превозноси́те во всѧ̑ вѣ́ки.</p>
<p>Прпⷣбнїи твоѝ ѻ҆́троцы, въ пе́щь вве́ржени поѧ́хꙋ: бл҃гослови́те дѣла̀ гдⷭ҇нѧ гдⷭ҇а.</p>
<p>Пѣ́снь ѳ҃.</p>
<p>Оу҆жасе́сѧ ѡ҆ се́мъ нб҃о, и҆ землѝ ᲂу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть <!-- ! їм. 0217.тїѳ л. р҃ѳ --> простра́ннѣйшее нб҃съ: тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</p>
<p>[Чтⷭ҇на́гѡ крⷭ҇та̀:] Та́инъ є҆сѝ бцⷣе ра́й, невоздѣ́ланнѡ возрасти́вшїй хрⷭ҇та̀: и҆́мже крⷭ҇тное живоно́сное на землѝ насади́сѧ дре́во. тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.</p>
<p>Снѣ́дїю дре́ва, ро́дꙋ прибы́вшаѧ сме́рть, крⷭ҇то́мъ ᲂу҆праздни́сѧ дне́сь, и҆́бо прама́тернѧѧ всеро́днаѧ клѧ́тва разрꙋши́сѧ, прозѧбе́нїемъ чтⷭ҇ыѧ бг҃ома́тере: ю҆́же всѧ̑ си̑лы нбⷭ҇ныѧ велича́ютъ.</p>
<p>[Ѻ҆смогла́сника:]</p>
<p>Оу҆страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ: тѣ́мже пречⷭ҇тꙋю бцⷣꙋ вѣ́рнїи велича́емъ.</p>
<p>Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый ро́гъ сп҃се́нїѧ на́мъ, въ домꙋ̀ даві́довѣ ѻ҆́трока <!-- ! їм. 0218.тїѳ л. р҃ѳ ѡ҆б.--> своегѡ̀: въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.</p>
<p>Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀ велича́юще.</p>
<p>Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ᲂу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ немо́лчными славословле́нїи велича́емъ.</p>
<p>Ѽ дв҃ства кра́й бцⷣе, пѣ́сньми же сла́вными, пра́здники возвыша́ющаѧ бл҃года́тей твои́хъ, и҆ ны́нѣ дв҃ственною сло́ва твоегѡ̀ па́мѧтїю, наи́тїемъ та́йнымъ ᲂу҆краша́ющаѧ въ не́й, тѧ̀ велича́ющыѧ.</p>
<p>Оу҆ста́вы прешла̀ є҆сѝ є҆стества̀ содѣ́телѧ заче́нши и҆ гдⷭ҇а, и҆ две́рь сп҃се́нїѧ мі́рови была̀ є҆сѝ: тѣ́мъ тѧ̀ бцⷣе непреста́ннѡ велича́емъ.</p>
<p>Велича́емъ тѧ̀ мт҃рь бж҃їю, и҆ сла́вимъ бцⷣе дв҃о, ꙗ҆́кѡ сп҃са ро́ждшꙋю дꙋ́шъ на́шихъ. <!-- ! їм. 0219.тїѳ л. р҃і --></p>
<p>Неви́димаго зра́комъ бж҃е́ственнымъ прїе́мшаѧ, неискꙋсобра́чнаѧ дв҃о и҆ мт҃и, пѣ́сньми ржⷭ҇тво̀ твоѐ велича́емъ.</p>
<p>Велича́емъ тѧ̀ всенепоро́чнꙋю мт҃рь хрⷭ҇та̀ бг҃а на́шегѡ, ю҆́же ѡ҆сѣнѝ дх҃ъ ст҃ы́й.</p>
<p>Проѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, на́ше вѣ́рныхъ сп҃се́нїе, пѣ́сньми немо́лчными велича́емъ.</p>
<p>Воспита́ннаѧ во ст҃а̑ѧ ст҃ы́хъ, и҆ ро́ждшаѧ свѣ́тъ вселе́нныѧ, бл҃года́тнаѧ ра́дꙋйсѧ, пѣ́сньми ржⷭ҇тво̀ твоѐ велича́емъ.</p>
<p>Тѧ̀ нб҃сѐ и҆ землѝ хода́таицꙋ всѝ ро́ди ᲂу҆бл҃жа́емъ: пло́тски бо всели́сѧ въ тѧ̀ и҆сполне́нїе, дв҃о, бж҃ества̀.</p>
<p>[На ржⷭ҇тво̀ бцⷣы, и҆ преполове́нїю:] Чꙋ́жде ма́теремъ дѣ́вство, и҆ стра́нно дѣ́вамъ дѣторожде́нїе: на тебѣ̀ бцⷣе ѻ҆боѧ̑ ᲂу҆стро́ишасѧ. тѣ́мъ тѧ̀ всѧ̑ племена̀ земна̑ѧ, непреста́ннѡ велича́емъ. <!-- ! їм. 0220.тїѳ л. р҃і ѡ҆б.--></p>
<p>Тѧ̀ неѡпа́льнꙋю, ю҆́же прови́дѧше мѡѷсе́й, неѡпа́льнѡ горѧ́щꙋ и҆ногда̀ ѻ҆гне́мъ бж҃ества̀, ꙗ҆́кѡ неѡпа́льнѡ ро́ждшꙋю гдⷭ҇а воплоще́ннаго бг҃а, пѣ́сньми немо́лчными велича́емъ.</p>
<p>Весе́лїемъ всѝ дв҃ѣ, є҆́же ра́дꙋйсѧ, возопїи́мъ: бл҃года́тнаѧ мр҃і́е бг҃оневѣ́сто, тѧ̀ ꙗ҆́кѡ мт҃рь бж҃їю вѣ́рнїи є҆диномꙋ́дреннѡ велича́емъ.</p>
<p>Да ᲂу҆молча́тъ є҆ретїкѡ́въ собра̑нїѧ, не и҆́стиннѡ бцⷣꙋ и҆сповѣ́дающихъ тѧ̀: и҆́бо свы́ше тѧ̀ прⷪ҇ро́цы предпроповѣ́даша мт҃рь бы́ти бж҃їю, и҆ хода́таицꙋ ро́да на́шегѡ. тѣ́мъ тѧ̀ дв҃о велича́емъ.</p>
<p>Разбо́йника подража́ѧй ѻ҆каѧ́нный а҆́зъ, и҆сповѣ́даѧй тѧ̀ зовꙋ̀ тебѐ, є҆ди́наго ѿ ѻ҆ц҃а̀, и҆ ѿ дв҃ы неизрече́ннѡ воплоще́нна, и҆ менѐ ра́ди бы́вша по мнѣ̀: но ꙗ҆́кѡ свѣ́тъ ᲂу҆́мный со́лнце, не воспомѧнꙋ́въ ѕѡ́лъ, во ца́рствїи твое́мъ помѧни́ мѧ, є҆гда̀ сꙋдїѧ̀ гдⷭ҇и сѧ́деши прⷭ҇то́лѣ. <!-- ! їм. 0221.тїѳ л. ра҃і --></p>
<p>Воплоще́нїѧ бж҃їѧ ѻ҆рга́нъ дв҃о была̀ є҆сѝ, и҆ смѣше́нїѧ сло́ва въ пло́ти є҆́же ѿ тебѐ черто́гъ: соедине́нома бо сꙋщество́ма, сꙋгꙋ́быма дѣ́йствома и҆ хотѣ́ньма показꙋ́ема: є҆го́же пою́ще, тѧ̀ бцⷣе велича́емъ.</p>
<p>Чтⷭ҇ꙋю сла́внѡ почти́мъ, лю́дїе бцⷣꙋ, ѻ҆́гнь бж҃ества̀ прїи́мшꙋю во чре́вѣ неѡпа́льнѡ, пѣ́сньми велича́емъ.</p>
<p>Тѧ̀ ши́ршꙋю нб҃съ бцⷣе, и҆ свѣ́тльшꙋю со́лнца, пѣ́сньми велича́емъ.</p>
<p>Тѧ̀ бцⷣꙋ, мт҃рь свѣ́та, въ пѣ́снехъ велича́емъ. <!-- ! їм. 0222.тїѳ л. ра҃і ѡ҆б.--></p>
<footer/>
</document>
