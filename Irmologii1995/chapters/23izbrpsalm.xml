<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>Ѱалмѝ и҆збра́ннїи.</p>
<p>Вѣ́домо бꙋ́ди, ꙗ҆́кѡ є҆гда̀ слꙋчи́тсѧ въ недѣ́лю гдⷭ҇скїй пра́здникъ, и҆лѝ бг҃оро́диченъ, и҆лѝ ст҃а́гѡ вели́кагѡ, въ ни́хже пое́тсѧ полѷеле́й: по ѻ҆бы́чною двою̀ каѳі̑смꙋ, не глаго́лемъ, Бл҃же́ни непоро́чнїи: но а҆́бїе полѷеле́й. Хвали́те и҆́мѧ гдⷭ҇не: и҆ И҆сповѣ́дайтесѧ гдⷭ҇еви: Та́кожде и҆ въ недѣ́лю мѧсопꙋ́стїѧ и҆ сыропꙋ́стїѧ, ѡ҆ставлѧ́емъ: Бл҃же́ни непоро́чнїи: и҆ пое́мъ полѷеле́й, припѣва́юще и҆ г҃-й ѱало́мъ: На рѣка́хъ вавѷлѡ́нскихъ Та́же, а҆́ще пра́здникъ, пое́мъ велича́нїе со и҆збра́нными стїхѝ ѱалмѡ́въ. И҆ посе́мъ, а҆́ще нѣ́сть влⷣчнїй пра́здникъ, тропарѝ воскрⷭ҇ны, Бл҃гослове́нъ є҆сѝ гдⷭ҇и: Та́же степе́нна, и҆ про́чее. <!-- ! їм. 0403.тїѳ л. с҃в --></p>
<p>Въ пра́здники гдⷭ҇скїѧ,</p>
<p>и҆ во дни̑ наро́читыхъ ст҃ы́хъ, внегда̀ ᲂу҆ста́въ ᲂу҆казꙋ́етъ полѷеле́й, ѱало́мъ рл҃д: Хвали́те и҆́мѧ гдⷭ҇не, хвали́те рабѝ гдⷭ҇а: ѱало́мъ рл҃є: И҆сповѣ́дайтесѧ гдⷭ҇еви, ꙗ҆́кѡ бл҃гъ. Сі́и и҆збра̑нныѧ ѿ ѱалмѡ́въ стїхѝ пою́тсѧ по полѷеле́и во влⷣчныѧ пра́здники, и҆ во всѧ̑ ст҃ы̑ѧ и҆мꙋ́щыѧ полѷеле́й.</p>
<p>На ржⷭ҇тво̀ бцⷣы.</p>
<p>[Мѣ́сѧца септе́мврїа во и҃ де́нь.]</p>
<p>Начина́етъ пе́рвый ли́къ, поѧ̀:</p>
<p>Велича́емъ тѧ̀, прест҃а́ѧ дв҃о, и҆ чти́мъ ст҃ы́хъ твои́хъ роди́телей, и҆ всесла́вное сла́вимъ ржⷭ҇тво̀ твоѐ.</p>
<p>Та́же па́ки то́йже наче́ншїй ли́къ пое́тъ:</p>
<p><red>а҃</red> Помѧнѝ гдⷭ҇и дв҃да, и҆ всю̀ кро́тость є҆гѡ̀. <red>в҃</red> Ꙗ҆́кѡ клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю. <red>а҃</red> Сѐ слы́шахомъ ѧ҆̀ во є҆ѵфра́ѳѣ, ѡ҆брѣто́хомъ ѧ҆̀ въ полѧ́хъ дꙋбра́вы. <red>в҃</red> Пресла̑внаѧ глаго́лашасѧ ѡ҆ тебѣ̀ гра́де бж҃їй. <red>а҃</red> Бг҃ъ посредѣ̀ є҆гѡ̀, и҆ не подви́житсѧ. <red>в҃</red> Клѧ́тсѧ гдⷭ҇ь дв҃дꙋ и҆́стиною, <!-- ! їм. 0404.тїѳ л. с҃в ѡ҆б. --> и҆ не ѿве́ржетсѧ є҆ѧ̀: <red>а҃</red> Ѿ пло́да чре́ва твоегѡ̀ посаждꙋ̀ на прⷭ҇то́лѣ твое́мъ. <red>в҃</red> Ꙗ҆́кѡ и҆збра̀ гдⷭ҇ь сїѡ́на, и҆зво́ли є҆го̀ въ жили́ще себѣ̀. <red>а҃</red> Ѡ҆ст҃и́лъ є҆́сть селе́нїе своѐ вы́шнїй. <red>в҃</red> Ст҃ы́нѧ и҆ велелѣ́пота во ст҃и́лѣ є҆гѡ̀. <red>а҃</red> Ст҃ъ хра́мъ тво́й, ди́венъ въ пра́вдѣ. <red>в҃</red> До́мꙋ твоемꙋ̀ подоба́етъ ст҃ы́нѧ гдⷭ҇и въ долготꙋ̀ дні́й. <red>а҃</red> Помѧнꙋ̀ и҆́мѧ твоѐ во всѧ́комъ ро́дѣ на ро́дѣ. <red>в҃</red> Бл҃гослове́нъ гдⷭ҇ь во вѣ́къ, и҆ въ вѣ́къ вѣ́ка.</p>
<p>Сла́ва, и҆ ны́нѣ:</p>
<p>А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. Три́жды.</p>
<p>Въ воздви́женїе чⷭ҇тна́гѡ крⷭ҇та̀.</p>
<p>[Тогѡ́же мѣ́сѧца въ д҃і де́нь.]</p>
<p>Начина́етъ пе́рвый ли́къ, поѧ̀:</p>
<p>Велича́емъ тѧ̀, живода́вче, хрⷭ҇тѐ, и҆ чти́мъ крⷭ҇тъ тво́й ст҃ы́й, и҆́мже на́съ сп҃слъ є҆сѝ ѿ рабо́ты вра́жїѧ. <!-- ! їм. 0405.тїѳ л. с҃г--></p>
<p>Та́же па́ки то́йже ли́къ пое́тъ:</p>
<p><red>а҃</red> Сꙋдѝ гдⷭ҇и ѡ҆би́дѧщыѧ мѧ̀, поборѝ борю́щыѧ мѧ̀. <red>в҃</red> Прїимѝ ѻ҆рꙋ́жїе и҆ щи́тъ, и҆ воста́ни въ по́мощь мою̀. <red>а҃</red> Зна́менасѧ на на́съ свѣ́тъ лица̀ твоегѡ̀ гдⷭ҇и. <red>в҃</red> Ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ. <red>а҃</red> Да́лъ є҆сѝ зна́менїе боѧ́щымсѧ тебѐ, є҆́же ᲂу҆бѣжа́ти ѿ лица̀ лꙋ́ка. <red>в҃</red> Позна́ти на землѝ пꙋ́ть тво́й, во всѣ́хъ ꙗ҆зы́цѣхъ сп҃се́нїе твоѐ. <red>а҃</red> Ви́дѣша всѝ концы̀ землѝ сп҃се́нїе бг҃а на́шегѡ. <red>в҃</red> Поклони́мсѧ на мѣ́сто, и҆дѣ́же стоѧ́стѣ но́зѣ є҆гѡ̀. <red>а҃</red> Тогда̀ возра́дꙋютсѧ всѧ̑ древа̀ дꙋбра̑внаѧ. <red>в҃</red> Бг҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ. <red>а҃</red> Возноси́те гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ь ст҃о є҆́сть. <red>в҃</red> Бл҃гослови́ ны бж҃е, бж҃е на́шъ, бл҃гослови́ ны бж҃е. <red>а҃</red> Сп҃сѝ лю́ди твоѧ̑, и҆ бл҃гословѝ достоѧ́нїе твоѐ. И҆ ᲂу҆пасѝ ѧ҆̀, и҆ возмѝ ѧ҆̀ до вѣ́ка. <!-- ! їм. 0406.тїѳ л. с҃г ѡ҆б. --></p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>На вхо́дъ бцⷣы.</p>
<p>[Мѣ́сѧца ное́мврїа въ к҃а де́нь.]</p>
<p>Пе́рвый ли́къ пое́тъ:</p>
<p>Велича́емъ тѧ̀, прест҃а́ѧ дв҃о, бг҃оизбра́ннаѧ ѻ҆трокови́це, и҆ чти́мъ є҆́же въ хра́мъ гдⷭ҇нь вхожде́нїе твоѐ.</p>
<p>Та́же па́ки то́йже ли́къ:</p>
<p><red>а҃</red> Ве́лїй гдⷭ҇ь, и҆ хва́ленъ ѕѣлѡ̀ во гра́дѣ бг҃а на́шегѡ, въ горѣ̀ ст҃ѣ́й є҆гѡ̀. <red>в҃</red> Бл҃гокоре́ннымъ ра́дованїемъ всеѧ̀ землѝ. <red>а҃</red> Пресла̑внаѧ глаго́лашасѧ ѡ҆ тебѣ̀ гра́де бж҃їй. <red>в҃</red> Гра́дъ цр҃ѧ̀ вели́кагѡ: <red>а҃</red> Ꙗ҆́коже слы́шахомъ, та́кѡ и҆ ви́дѣхомъ. <red>в҃</red> Во гра́дѣ гдⷭ҇а си́лъ, во гра́дѣ бг҃а на́шегѡ. <red>а҃</red> Бг҃ъ ѡ҆снова̀ и҆̀ въ вѣ́къ. <red>в҃</red> Ѡ҆ст҃и́лъ є҆́сть селе́нїе своѐ вы́шнїй. <red>а҃</red> Ст҃ы́нѧ и҆ великолѣ́пїе во ст҃и́лѣ є҆гѡ̀. <red>в҃</red> Ст҃ъ хра́мъ тво́й, ди́венъ въ пра́вдѣ. <red>а҃</red> Сїѧ̑ врата̀ гдⷭ҇нѧ, пра́веднїи вни́дꙋтъ въ нѧ̀. <red>в҃</red> Предста̀ цр҃и́ца ѡ҆деснꙋ́ю <!-- ! їм. 0407.тїѳ л. с҃д --> тебѐ. <red>а҃</red> Въ ри́захъ позлаще́нныхъ ѡ҆дѣ́ѧна, преиспещре́на. <red>в҃</red> Лицꙋ̀ твоемꙋ̀ помо́лѧтсѧ бога́тїи лю́дстїи. <red>а҃</red> Дщє́ри царе́й въ че́сти твое́й. <red>в҃</red> Всѧ̀ сла́ва дще́ре цр҃е́вы внꙋ́трь. <red>а҃</red> Рѧ́сны златы́ми ѡ҆дѣ́ѧна, и҆ преиспещре́на. <red>в҃</red> Приведꙋ́тсѧ цр҃ю̀ дѣ̑вы въ слѣ́дъ є҆ѧ̀. <red>а҃</red> Бли̑жнѧѧ є҆ѧ̀ приведꙋ́тсѧ тебѣ̀. <red>в҃</red> Приведꙋ́тсѧ въ весе́лїи и҆ ра́дованїи, введꙋ́тсѧ въ хра́мъ цр҃е́въ. <red>а҃</red> Слы́ши дщѝ и҆ ви́ждь, и҆ приклонѝ ᲂу҆́хо твоѐ: <red>в҃</red> И҆ забꙋ́ди лю́ди твоѧ̑, и҆ до́мъ ѻ҆тца̀ твоегѡ̀. <red>а҃</red> И҆ возжела́етъ цр҃ь добро́ты твоеѧ̀. <red>в҃</red> Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ. <red>а҃</red> Воспрїѧ́хомъ бж҃е млⷭ҇ть твою̀, посредѣ̀ люде́й твои́хъ. <red>в҃</red> Сегѡ̀ ра́ди лю́дїе и҆сповѣ́дѧтсѧ тебѣ̀ въ вѣ́къ, и҆ въ вѣ́къ вѣ́ка.</p>
<p>Сла́ва, и҆ ны́нѣ: А҆ллилꙋ́їа. три́жды. <!-- ! їм. 0408.тїѳ л. с҃д ѡ҆б.--></p>
<p>На ржⷭ҇тво̀ гдⷭ҇а бг҃а на́шегѡ і҆и҃са хрⷭ҇та̀.</p>
<p>[Мѣ́сѧца деке́мврїа въ к҃є де́нь.]</p>
<p>Пе́рвый ли́къ пое́тъ:</p>
<p>Велича́емъ тѧ̀, живода́вче хрⷭ҇тѐ, на́съ ра́ди ны́нѣ пло́тїю ро́ждшагосѧ ѿ безневѣ́стныѧ и҆ пречⷭ҇тыѧ дв҃ы мр҃і́и.</p>
<p>Та́же па́ки то́йже ли́къ:</p>
<p><red>а҃</red> Воскли́кните гдⷭ҇еви всѧ̀ землѧ̀. <red>в҃</red> По́йте же и҆́мени є҆гѡ̀. <red>а҃</red> Дади́те сла́вꙋ хвалѣ̀ є҆гѡ̀. <red>в҃</red> Повѣ́дите всѧ̑ чꙋдеса̀ є҆гѡ̀. <red>а҃</red> Рцы́те бг҃ꙋ: ко́ль стра̑шна дѣла̀ твоѧ̑. <red>в҃</red> Да возвеселѧ́тсѧ нб҃са̀, и҆ возра́дꙋетсѧ землѧ̀. <red>а҃</red> Воспо́йте гдⷭ҇еви, по́йте и҆́мени є҆гѡ̀. <red>в҃</red> И҆сповѣ́данїе и҆ великолѣ́пїе дѣ́ло є҆гѡ̀. <red>а҃</red> И҆збавле́нїе посла̀ лю́демъ свои̑мъ. <red>в҃</red> Ст҃о и҆ стра́шно и҆́мѧ є҆гѡ̀. <red>а҃</red> Ѿ сїѡ́на бл҃голѣ́пїе красоты̀ є҆гѡ̀. <red>в҃</red> Бг҃ъ же на́шъ на нб҃сѝ и҆ на землѝ, всѧ̑ є҆ли́ка восхотѣ̀, сотворѝ. <red>а҃</red> Млⷭ҇ти твоѧ̑ гдⷭ҇и во вѣ́къ воспою̀. <red>в҃</red> То́й воззове́тъ мѧ̀: ѻ҆ц҃ъ мо́й є҆сѝ ты̀. <red>а҃</red> И҆ а҆́зъ пе́рвенца положꙋ̀ є҆го̀, <red>в҃</red> Высока̀ па́че царе́й земны́хъ. <!-- ! їм. 0409.тїѳ л. с҃є --> <red>а҃</red> И҆ покло́нѧтсѧ є҆мꙋ̀ всѝ ца́рїе зе́мстїи. <red>в҃</red> Кто̀ бг҃ъ ве́лїй, ꙗ҆́кѡ бг҃ъ на́шъ, ты̀ є҆сѝ бг҃ъ творѧ́й чꙋдеса̀. <red>а҃</red> Мы́шцею си́лы твоеѧ̀ разгна́лъ є҆сѝ врагѝ твоѧ̑. <red>в҃</red> И҆з̾ чре́ва пре́жде денни́цы роди́хъ тѧ̀. <red>а҃</red> Клѧ́тсѧ гдⷭ҇ь, и҆ не раска́етсѧ. <red>в҃</red> Ты̀ і҆ере́й во вѣ́къ по чи́нꙋ мелхїседе́ковꙋ. <red>а҃</red> Гдⷭ҇ь речѐ ко мнѣ̀: сн҃ъ мо́й є҆сѝ ты̀. <red>в҃</red> А҆́зъ дне́сь роди́хъ тѧ̀. <red>а҃</red> Просѝ ѿ менѐ, и҆ да́мъ тѝ ꙗ҆зы́ки достоѧ́нїе твоѐ. <red>в҃</red> И҆ ѡ҆держа́нїе твоѐ концы̀ землѝ. <red>а҃</red> Въ глави́знѣ кни́жнѣй писа́сѧ ѡ҆ мнѣ̀. <red>в҃</red> Престо́лъ тво́й бж҃е въ вѣ́къ вѣ́ка. <red>а҃</red> Же́злъ пра́вости, же́злъ црⷭ҇твїѧ твоегѡ̀. <red>в҃</red> Сегѡ̀ ра́ди пома́за тѧ̀ бж҃е, бг҃ъ тво́й є҆ле́емъ ра́дости. <red>а҃</red> Ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ. <red>в҃</red> Бл҃гослове́нъ гдⷭ҇ь во вѣ́къ, бꙋ́ди, бꙋ́ди.</p>
<p>Сла́ва, и҆ ны́нѣ: А҆ллилꙋ́їа, три́жды. <!-- ! їм. 0410.тїѳ л. с҃є ѡ҆б.--></p>
<p>На ст҃о́е бг҃оѧвле́нїе гдⷭ҇а бг҃а на́шегѡ і҆и҃са хрⷭ҇та̀.</p>
<p>[Мѣ́сѧца і҆аннꙋа́рїа въ ѕ҃ де́нь.]</p>
<p>Пе́рвый ли́къ пое́тъ:</p>
<p>Велича́емъ тѧ̀, живода́вче хрⷭ҇тѐ, на́съ ра́ди ны́нѣ пло́тїю крⷭ҇ти́вшагосѧ ѿ і҆ѡа́нна въ вода́хъ і҆ѻрда́нскихъ.</p>
<p>Та́же па́ки то́йже ли́къ:</p>
<p><red>а҃</red> Бж҃е, ᲂу҆ще́дри ны̀, и҆ бл҃гослови́ ны. <red>в҃</red> Просвѣтѝ лицѐ твоѐ на ны̀ и҆ поми́лꙋй ны̀. <red>а҃</red> Пристꙋпи́те къ немꙋ̀, и҆ просвѣти́тесѧ. <red>в҃</red> И҆ ли́ца ва̑ша не постыдѧ́тсѧ. <red>а҃</red> Рѣ̑чнаѧ ᲂу҆стремлє́нїѧ веселѧ́тъ гра́дъ бж҃їй. <red>в҃</red> Гла́съ гдⷭ҇нь на вода́хъ: <red>а҃</red> Гдⷭ҇ь на вода́хъ мно́гихъ. <red>в҃</red> Взѧ́ша рѣ́ки гдⷭ҇и, взѧ́ша рѣ́ки гла́сы своѧ̑. <red>а҃</red> Ѿ гла́сѡвъ во́дъ мно́гихъ. <red>в҃</red> Сегѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски. <red>а҃</red> Ꙗ҆́кѡ ᲂу҆ тебѐ и҆сто́чникъ живота̀, во свѣ́тѣ твое́мъ ᲂу҆́зримъ свѣ́тъ. <red>в҃</red> Мо́ре ви́дѣ и҆ побѣжѐ, і҆ѻрда́нъ возврати́сѧ вспѧ́ть. <red>а҃</red> Ты̀ ᲂу҆тверди́лъ <!-- ! їм. 0411.тїѳ л. с҃ѕ --> є҆сѝ си́лою твое́ю мо́ре. <red>в҃</red> Ты̀ сте́рлъ є҆сѝ главы̑ ѕмїє́въ въ водѣ̀. <red>а҃</red> Ты̀ расто́рглъ є҆сѝ и҆сто́чники и҆ пото́ки. <red>в҃</red> Ви́дѣша тѧ̀ во́ды бж҃е, ви́дѣша тѧ̀ во́ды, и҆ ᲂу҆боѧ́шасѧ. <red>а҃</red> Въ мо́ри пꙋтїѐ твоѝ, и҆ стєзѝ твоѧ̑ въ вода́хъ мно́гихъ. <red>в҃</red> Ꙗ҆́кѡ возвели́чишасѧ дѣла̀ твоѧ̑ гдⷭ҇и, всѧ̑ премꙋ́дростїю сотвори́лъ є҆сѝ.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>На срѣ́тенїе гдⷭ҇а на́шегѡ і҆и҃са хрⷭ҇та̀.</p>
<p>[Мѣ́сѧца феврꙋа́рїа во в҃ де́нь.]</p>
<p>Пе́рвый ли́къ пое́тъ:</p>
<p>Велича́емъ тѧ̀, живода́вче хрⷭ҇тѐ, и҆ чти́мъ пречⷭ҇тꙋю мт҃рь твою̀, є҆́юже по зако́нꙋ ны́нѣ прине́слсѧ є҆сѝ въ хра́мъ гдⷭ҇нь.</p>
<p>Па́ки то́йже ли́къ:</p>
<p><red>а҃</red> Ѿры́гнꙋ се́рдце моѐ сло́во бл҃го. <red>в҃</red> Глаго́лю а҆́зъ дѣла̀ моѧ̑ цр҃е́ви. <red>а҃</red> Ѧ҆зы́къ мо́й тро́сть кни́жника скоропи́сца. <red>в҃</red> Красе́нъ добро́тою па́че сынѡ́въ человѣ́ческихъ. <red>а҃</red> Препоѧ́ши <!-- ! їм. 0412.тїѳ л. с҃ѕ ѡ҆б.--> ме́чь тво́й по бедрѣ̀ твое́й си́льне. <red>в҃</red> И҆ налѧцы̀, и҆ ᲂу҆спѣва́й, и҆ црⷭ҇твꙋй. <red>а҃</red> И҆́стины ра́ди, и҆ кро́тости, и҆ пра́вды. <red>в҃</red> Возлюби́лъ є҆сѝ пра́вдꙋ, и҆ возненави́дѣлъ є҆сѝ беззако́нїе. <red>а҃</red> Слы́ши дщѝ и҆ ви́ждь, и҆ приклонѝ ᲂу҆́хо твоѐ. <red>в҃</red> И҆ забꙋ́ди лю́ди твоѧ̑, и҆ до́мъ ѻ҆ц҃а̀ твоегѡ̀. <red>а҃</red> И҆ возжела́етъ цр҃ь добро́ты твоеѧ̀. <red>в҃</red> Ꙗ҆́кѡ то́й є҆́сть гдⷭ҇ь тво́й, и҆ поклони́шисѧ є҆мꙋ̀. <red>а҃</red> Лицꙋ̀ твоемꙋ̀ помо́лѧтсѧ бога́тїи лю́дстїи. <red>в҃</red> Гдⷭ҇ь во хра́мѣ ст҃ѣ́мъ свое́мъ, гдⷭ҇ь на нб҃сѝ прⷭ҇то́лъ є҆гѡ̀. <red>а҃</red> Ви̑дѣна бы́ша шє́ствїѧ твоѧ̑ бж҃е. <red>в҃</red> Шє́ствїѧ бг҃а моегѡ̀ цр҃ѧ̀, и҆́же во ст҃ѣ́мъ. <red>в҃</red> Ст҃ъ хра́мъ тво́й, ди́венъ въ пра́вдѣ. <red>в҃</red> До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й. <red>а҃</red> Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ: <red>в҃</red> Ꙗ҆́кѡ бл҃го пред̾ прпⷣбными твои́ми.</p>
<p>Сла́ва, и҆ ны́нѣ: А҆ллилꙋ́їа, три́жды. <!-- ! їм. 0413.тїѳ л. с҃з--></p>
<p>На бл҃говѣ́щенїе прест҃ы́ѧ бцⷣы.</p>
<p>[Мѣ́сѧца ма́рта въ к҃є де́нь.]</p>
<p>Пе́рвый ли́къ пое́тъ:</p>
<p>А҆рха́гг҃льскїй гла́съ вопїе́мъ тѝ, чⷭ҇таѧ: ра́дꙋйсѧ бл҃года́тнаѧ, гдⷭ҇ь съ тобо́ю.</p>
<p>Па́ки то́йже ли́къ:</p>
<p><red>а҃</red> Бж҃е, сꙋ́дъ тво́й цр҃е́ви да́ждь. <red>в҃</red> И҆ пра́вдꙋ твою̀ сн҃ꙋ цр҃е́вꙋ: <red>а҃</red> Сꙋди́ти лю́демъ твои̑мъ въ пра́вдѣ. <red>в҃</red> И҆ ни́щымъ твои̑мъ въ сꙋдѣ̀. <red>а҃</red> Сꙋ́дитъ ни́щымъ людски̑мъ, и҆ сп҃се́тъ сы́ны ᲂу҆бо́гихъ. <red>в҃</red> Бл҃говѣсти́те де́нь ѿ днѐ сп҃се́нїе бг҃а на́шегѡ. <red>а҃</red> Гдⷭ҇ь да́стъ глаго́лъ бл҃говѣствꙋ́ющымъ си́лою мно́гою. <red>в҃</red> Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀: <red>а҃</red> Ѿ плода̀ чре́ва твоегѡ̀ посаждꙋ̀ на прⷭ҇то́лѣ твое́мъ. <red>в҃</red> Сни́детъ ꙗ҆́кѡ до́ждь на рꙋно̀: <red>а҃</red> И҆ ꙗ҆́кѡ ка́плѧ ка́плющаѧ на зе́млю, <red>в҃</red> И҆ приклонѝ нб҃са̀, и҆ сни́де, и҆ мра́къ под̾ нога́ма є҆гѡ̀. <red>а҃</red> Ꙗ҆́кѡ и҆збра̀ гдⷭ҇ь сїѡ́на, и҆зво́ли є҆го̀ въ жили́ще себѣ̀ <red>в҃</red> Ѡ҆ст҃и́лъ <!-- ! їм. 0414.тїѳ л. с҃з ѡ҆б. --> є҆́сть селе́нїе своѐ вы́шнїй. <red>а҃</red> Бг҃ъ посредѣ̀ є҆гѡ̀, и҆ не подви́житсѧ. <red>в҃</red> Пощади́тъ ни́ща и҆ ᲂу҆бо́га, и҆ дꙋ́шы ᲂу҆бо́гихъ сп҃се́тъ. <red>а҃</red> Всѝ ꙗ҆зы́цы порабо́таютъ є҆мꙋ̀. <red>в҃</red> Ве́сь де́нь бл҃гословѧ́тъ є҆го̀. <red>а҃</red> Бꙋ́детъ ᲂу҆тверже́нїе на землѝ на версѣ́хъ го́ръ. <red>в҃</red> Бꙋ́детъ и҆́мѧ є҆гѡ̀ бл҃гослове́но во вѣ́ки. <red>а҃</red> И҆ бл҃гословѧ́тсѧ въ не́мъ всѧ̑ кѡлѣ́на земна̑ѧ. <red>в҃</red> Бл҃гослове́нъ гдⷭ҇ь бг҃ъ і҆и҃левъ, творѧ́й чꙋдеса̀ є҆ди́нъ. <red>а҃</red> И҆ бл҃гослове́но и҆́мѧ сла́вы є҆гѡ̀ въ вѣ́къ, и҆ въ вѣ́къ вѣ́ка. <red>в҃</red> И҆ и҆спо́лнитсѧ сла́вы є҆гѡ̀ всѧ̀ землѧ̀, бꙋ́ди, бꙋ́ди.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>Въ недѣ́лю цвѣтнꙋ́ю.</p>
<p>Пе́рвый ли́къ пое́тъ:</p>
<p>Велича́емъ тѧ̀, живода́вче хрⷭ҇тѐ, ѡ҆са́нна въ вы́шнихъ, и҆ мы̀ тебѣ̀ вопїе́мъ: бл҃гослове́нъ грѧды́й во и҆́мѧ гдⷭ҇не. <!-- ! їм. 0415.тїѳ л. с҃и --></p>
<p>Па́ки то́йже ли́къ:</p>
<p><red>а҃</red> Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ. <red>в҃</red> Ꙗ҆́кѡ взѧ́тсѧ великолѣ́пїе твоѐ превы́ше нб҃съ. <red>а҃</red> И҆з̾ ᲂу҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀. <red>в҃</red> Врагѡ́въ твои́хъ ра́ди разрꙋши́ши врага̀ и҆ ме́стника. <red>а҃</red> Запрети́лъ є҆сѝ ꙗ҆зы́кѡмъ, и҆ поги́бе нечести́вый. <red>в҃</red> Ка́мень, є҆го́же небрего́ша зи́ждꙋщїи, се́й бы́сть во главꙋ̀ ᲂу҆́гла. <red>а҃</red> Ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ. <red>в҃</red> Гдⷭ҇ь въ сїѡ́нѣ вели́къ, и҆ высо́къ є҆́сть над̾ всѣ́ми людьмѝ. <red>а҃</red> Та́мѡ сокрꙋшѝ крѣ́пѡсти лꙋкѡ́въ. <red>в҃</red> Слы́ша, и҆ возвесели́сѧ сїѡ́нъ, и҆ возра́довашасѧ дщє́ри і҆ꙋдє́йскїѧ. <red>а҃</red> Возвѣсти́те въ сїѡ́нѣ и҆́мѧ гдⷭ҇не: и҆ хвалꙋ̀ є҆гѡ̀ во і҆ерⷭ҇ли́мѣ. <red>в҃</red> Ꙗ҆́кѡ бг҃ъ сп҃се́тъ сїѡ́на, и҆ сози́ждꙋтсѧ гра́ди і҆ꙋде́йстїи. <red>а҃</red> Тебѣ̀ подоба́етъ пѣ́снь бж҃е въ сїѡ́нѣ, и҆ тебѣ̀ возда́стсѧ мл҃тва во і҆ерⷭ҇ли́мѣ. <red>в҃</red> Бл҃гослове́нъ грѧды́й во и҆́мѧ гдⷭ҇не: бг҃ъ гдⷭ҇ь, и҆ ꙗ҆ви́сѧ на́мъ. <red>а҃</red> Соста́вите пра́здникъ во <!-- ! їм. 0416.тїѳ л. с҃и ѡ҆б.--> ᲂу҆чаща́ющихъ до рѡ́гъ ѻ҆лтаре́выхъ: <red>в҃</red> Во дво́рѣхъ до́мꙋ гдⷭ҇нѧ, посредѣ̀ тебѐ і҆ерⷭ҇ли́ме. <red>а҃</red> Воцр҃и́тсѧ гдⷭ҇ь во вѣ́къ, бг҃ъ тво́й сїѡ́не въ ро́дъ и҆ ро́дъ. <red>в҃</red> Хвала̀ є҆гѡ̀ пребыва́етъ въ вѣ́къ, и҆ въ вѣ́къ вѣ́ка.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>Въ но́вꙋю недѣ́лю, ꙗ҆́же є҆́сть ѳѡмина̀.</p>
<p>Пе́рвый ли́къ пое́тъ.</p>
<p>Велича́емъ тѧ̀ живода́вче хрⷭ҇тѐ, на́съ ра́ди во а҆́дъ сше́дшаго, и҆ съ собо́ю всѧ̑ воскр҃си́вшаго.</p>
<p>Па́ки то́йже ли́къ пое́тъ:</p>
<p><red>а҃</red> Гдⷭ҇ь воцр҃и́сѧ, въ лѣ́потꙋ ѡ҆блече́сѧ: <red>в҃</red> Ѡ҆блече́сѧ гдⷭ҇ь въ си́лꙋ, и҆ препоѧ́сасѧ. <red>а҃</red> И҆́бо ᲂу҆твердѝ вселе́ннꙋю, ꙗ҆́же не подви́житсѧ. <red>в҃</red> Кто̀ возглаго́летъ си̑лы гдⷭ҇ни, слы́шаны сотвори́тъ всѧ̑ хвалы̑ є҆гѡ̀; <red>а҃</red> Да и҆сповѣ́дѧтсѧ гдⷭ҇еви млⷭ҇ти є҆гѡ̀, и҆ чꙋдеса̀ є҆гѡ̀ сыновѡ́мъ человѣ́чєскимъ. <red>в҃</red> И҆ и҆зве́лъ є҆сѝ ны̀ ѿ тьмы̀, и҆ сѣ́ни сме́ртныѧ. <red>а҃</red> Ꙗ҆́кѡ сокрꙋшѝ врата̀ мѣ̑днаѧ, и҆ верєѝ <!-- ! їм. 0417.тїѳ л. с҃ѳ--> желѣ̑зныѧ сломѝ. <red>в҃</red> И҆ и҆зба́ви ѧ҆̀ ѿ растлѣ́нїй и҆́хъ, и҆ ᲂу҆́зы и҆́хъ растерза̀. <red>а҃</red> Ꙗ҆́кѡ ᲂу҆слы́ша ᲂу҆бѡ́гїѧ гдⷭ҇ь, <red>в҃</red> И҆ ѡ҆кова̑нныѧ своѧ̑ не ᲂу҆ничижѝ. <red>а҃</red> Воста̀ ꙗ҆́кѡ спѧ̀ гдⷭ҇ь, и҆ поразѝ врагѝ своѧ̑. <red>в҃</red> Ꙗ҆́кѡ ѻ҆́чи гдⷭ҇ни на ᲂу҆пова́ющыѧ на млⷭ҇ть є҆гѡ̀: <red>а҃</red> Оу҆слы́шати воздыха́нїе ѡ҆кова́нныхъ. <red>в҃</red> Разрѣши́ти сы́ны ᲂу҆мерщвле́нныхъ. <red>а҃</red> Да воскрⷭ҇нетъ бг҃ъ, и҆ расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀. <red>в҃</red> Се́й де́нь, є҆го́же сотворѝ гдⷭ҇ь, возра́дꙋемсѧ и҆ возвесели́мсѧ во́нь. <red>а҃</red> Воскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ᲂу҆бо́гихъ твои́хъ до конца̀. <red>в҃</red> Гдⷭ҇и бж҃е мо́й, въ вѣ́къ и҆сповѣ́мсѧ тебѣ̀.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>На вознесе́нїе гдⷭ҇а на́шегѡ і҆и҃са хрⷭ҇та̀.</p>
<p>Пе́рвый ли́къ пое́тъ:</p>
<p>Велича́емъ тѧ̀, живода́вче хрⷭ҇тѐ, и҆ почита́емъ є҆́же на нб҃са̀ съ пречⷭ҇тою твое́ю пло́тїю, бж҃е́ственное вознесе́нїе. <!-- ! їм. 0418.тїѳ л. с҃ѳ ѡ҆б. --></p>
<p>Па́ки то́йже ли́къ пое́тъ:</p>
<p><red>а҃</red> Всѝ ꙗ҆зы́цы восплещи́те рꙋка́ми, воскли́кните бг҃ꙋ во гла́сѣ ра́дованїѧ. <red>в҃</red> Ꙗ҆́кѡ гдⷭ҇ь вы́шнїй стра́шенъ, цр҃ь ве́лїй по все́й землѝ. <red>а҃</red> Покорѝ лю́ди на́мъ, и҆ ꙗ҆зы́ки под̾ но́ги на́шѧ. <red>в҃</red> Взы́де бг҃ъ въ воскликнове́нїи, гдⷭ҇ь во гла́сѣ трꙋ́бнѣ. <red>а҃</red> И҆ взы́де на херꙋві́мы, и҆ летѣ̀: <red>в҃</red> И҆ возлетѣ̀ на крилꙋ̀ вѣ́трєню. <red>а҃</red> Возми́те врата̀ кнѧ́зи ва́шѧ, и҆ возми́тесѧ врата̀ вѣ̑чнаѧ, и҆ вни́детъ цр҃ь сла́вы. <red>в҃</red> Гдⷭ҇ь на нб҃сѝ ᲂу҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ. <red>а҃</red> Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менѐ, до́ндеже положꙋ̀ врагѝ твоѧ̑ подно́жїе но́гъ твои́хъ. <red>в҃</red> Поклони́тесѧ є҆мꙋ̀ всѝ а҆́гг҃ли є҆гѡ̀. <red>а҃</red> Бг҃ъ сѣди́тъ на прⷭ҇то́лѣ ст҃ѣ́мъ свое́мъ. <red>в҃</red> И҆ то́й сꙋ́дитъ вселе́ннѣй въ пра́вдꙋ. <red>а҃</red> Прⷭ҇то́лъ тво́й бж҃е въ вѣ́къ вѣ́ка. <red>в҃</red> Ꙗ҆́кѡ взѧ́тсѧ великолѣ́пїе твоѐ превы́ше нб҃съ. <red>в҃</red> Вознесе́сѧ на нб҃са̀ бж҃е, и҆ по все́й землѝ сла́ва твоѧ̀. <red>в҃</red> Кто̀ ꙗ҆́кѡ гдⷭ҇ь бг҃ъ на́шъ, на <!-- ! їм. 0419.тїѳ л. с҃і --> высо́кихъ живы́й; <red>а҃</red> Вознеси́сѧ гдⷭ҇и, си́лою твое́ю, воспое́мъ и҆ пое́мъ си̑лы твоѧ̑. <red>в҃</red> По́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>Въ недѣ́лю и҃-ю.</p>
<p>Пе́рвый ли́къ пое́тъ:</p>
<p>Велича́емъ тѧ̀, живода́вче хрⷭ҇тѐ, и҆ чти́мъ всест҃а́го дх҃а твоего̀, є҆го́же ѿ ѻ҆ц҃а̀ посла́лъ є҆сѝ бж҃е́ствєннымъ ᲂу҆ч҃нкѡмъ твои̑мъ.</p>
<p>Па́ки то́йже ли́къ:</p>
<p><red>а҃</red> Нб҃са̀ повѣ́даютъ сла́вꙋ бж҃їю, творе́нїе же и҆ рꙋкꙋ̀ є҆гѡ̀ возвѣща́етъ тве́рдь. <red>в҃</red> Дх҃омъ ᲂу҆́стъ є҆гѡ̀ всѧ̀ си́ла и҆́хъ. <red>а҃</red> Съ нб҃сѐ призрѣ̀ гдⷭ҇ь, ви́дѣ всѧ̑ сы́ны человѣ́чєскїѧ. <red>в҃</red> Ѻ҆́гнь пред̾ ни́мъ пред̾и́детъ, и҆ ѻ҆́крестъ є҆гѡ̀ бꙋ́рѧ ѕѣ́льна. <red>а҃</red> Оу҆́глїе возгорѣ́сѧ ѿ негѡ̀, и҆ приклонѝ нб҃са̀, и҆ сни́де. <red>в҃</red> Ѿ ѡ҆блиста́нїѧ пред̾ ни́мъ ѻ҆́блацы проидо́ша. <red>а҃</red> Помѧнꙋ́тсѧ, и҆ <!-- ! їм. 0420.тїѳ л. с҃і ѡ҆б.--> ѡ҆братѧ́тсѧ ко гдⷭ҇ꙋ всѝ концы̀ землѝ: <red>в҃</red> И҆ покло́нѧтсѧ пред̾ ни́мъ всѧ̑ ѻ҆те́чествїѧ ꙗ҆зы̑къ. <red>а҃</red> Свидѣ́тельство гдⷭ҇не вѣ́рно, ᲂу҆мꙋдрѧ́ющее младе́нцы. <red>в҃</red> Землѧ̀ потрѧсе́сѧ, и҆́бо небеса̀ ка́нꙋша ѿ лица̀ бг҃а сїна́ина. <red>а҃</red> До́ждь во́ленъ ѿлꙋчи́ши бж҃е достоѧ́нїю твоемꙋ̀. <red>в҃</red> Поста́виши и҆̀хъ кнѧ́зи по все́й землѝ. <red>а҃</red> Во всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ. <red>в҃</red> По́слеши дх҃а твоего̀, и҆ сози́ждꙋтсѧ, и҆ ѡ҆бнови́ши лицѐ землѝ. <red>а҃</red> Дх҃ъ а҆ тво́й бл҃гі́й наста́витъ мѧ̀ на зе́млю пра́вꙋ. <red>в҃</red> Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ᲂу҆тро́бѣ мое́й. <red>а҃</red> Не ѿве́ржи менѐ ѿ лица̀ твоегѡ̀ и҆ дх҃а твоегѡ̀ ст҃а́гѡ не ѿимѝ ѿ менѐ. <red>в҃</red> Возда́ждь мѝ ра́дость сп҃се́нїѧ твоегѡ̀, и҆ дх҃омъ влⷣчнимъ ᲂу҆тверди́ мѧ. <red>а҃</red> Гдⷭ҇ь да́стъ глаго́лъ бл҃говѣствꙋ́ющымъ си́лою мно́гою. <red>в҃</red> Гдⷭ҇ь крѣ́пость лю́демъ свои̑мъ да́стъ: гдⷭ҇ь бл҃гослови́тъ лю́ди своѧ̑ ми́ромъ.</p>
<p>Сла́ва, и҆ ны́нѣ: А҆ллилꙋ́їа, три́жды. <!-- ! їм. 0421.тїѳ л. са҃і--></p>
<p>На ржⷭ҇тво̀ прⷣте́чево.</p>
<p>[Мѣ́сѧца і҆ꙋ́нїа въ к҃д де́нь.]</p>
<p>Пе́рвый ли́къ пое́тъ:</p>
<p>Велича́емъ тѧ̀, прⷣте́че сп҃совъ і҆ѡа́нне, и҆ чти́мъ є҆́же ѿ непло́дове, пресла́вное ржⷭ҇тво̀ твоѐ.</p>
<p>Па́ки то́йже ли́къ:</p>
<p><red>а҃</red> Бл҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆ сотворѝ и҆збавле́нїе лю́демъ свои̑мъ. <red>в҃</red> И҆ воздви́же ро́гъ сп҃се́нїѧ на́мъ въ домꙋ̀ дв҃довѣ, ѻ҆́трока своегѡ̀. <red>а҃</red> Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀. <red>в҃</red> Та́мѡ возращꙋ̀ ро́гъ дв҃дꙋ, ᲂу҆гото́вахъ свѣти́льникъ пома́занномꙋ моемꙋ̀. <red>а҃</red> Си́льно на землѝ бꙋ́детъ сѣ́мѧ є҆гѡ̀. <red>в҃</red> Ро́дъ пра́выхъ бл҃гослови́тсѧ. <red>а҃</red> Слꙋжи́ти є҆мꙋ̀ въ преподо́бїи и҆ пра́вдѣ пред̾ ни́мъ, всѧ̑ дни̑ живота̀ на́шегѡ. <red>в҃</red> И҆ ты̀ ѻ҆троча̀, прⷪ҇ро́къ вы́шнѧгѡ нарече́шисѧ. <red>а҃</red> Предъи́деши бо пред̾ лице́мъ гдⷭ҇нимъ ᲂу҆гото́вати пꙋти̑ є҆гѡ̀: <red>в҃</red> Да́ти ра́зꙋмъ сп҃се́нїѧ лю́демъ є҆гѡ̀: <red>а҃</red> Во ѡ҆ставле́нїе <!-- ! їм. 0422.тїѳ л. са҃і ѡ҆б.--> грѣхѡ́въ и҆́хъ, млⷭ҇рдїѧ ра́ди млⷭ҇ти бг҃а на́шегѡ. <red>в҃</red> Напра́вити но́ги на́шѧ на пꙋ́ть ми́ра.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>На преѡбраже́нїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀.</p>
<p>[Мѣ́сѧца а҆́ѵвгꙋста въ ѕ҃ де́нь.]</p>
<p>Пе́рвый ли́къ пое́тъ:</p>
<p>Велича́емъ тѧ̀, живода́вче хрⷭ҇тѐ, и҆ почита́емъ пречⷭ҇тыѧ пло́ти твоеѧ̀ пресла́вное преѡбраже́нїе.</p>
<p>То́йже ли́къ пое́тъ:</p>
<p><red>а҃</red> Ве́лїй гдⷭ҇ь, и҆ хва́ленъ ѕѣлѡ̀, во гра́дѣ бг҃а на́шегѡ, въ горѣ̀ ст҃ѣ́й є҆гѡ̀. <red>в҃</red> Прїе́млѧ крѡ́ткїѧ гдⷭ҇ь, смирє́нныѧ же возно́ситъ. <red>а҃</red> Кто̀ взы́детъ на го́рꙋ гдⷭ҇ню; и҆лѝ кто̀ ста́нетъ на мѣ́стѣ ст҃ѣ́мъ є҆гѡ̀; <red>в҃</red> Гдⷭ҇и, кто̀ ѡ҆бита́етъ въ жили́щи твое́мъ; <red>а҃</red> И҆лѝ кто̀ всели́тсѧ въ горѣ̀ ст҃ѣ́й твое́й; <red>в҃</red> Послѝ свѣ́тъ тво́й, и҆ и҆́стинꙋ твою̀. <red>а҃</red> Просвѣща́еши ты̀ ди́внѡ ѿ <!-- ! їм. 0423.тїѳ л. св҃і --> го́ръ вѣ́чныхъ. <red>в҃</red> Вселе́ннꙋю, и҆ и҆сполне́нїе є҆ѧ̀, ты̀ ѡ҆снова́лъ є҆сѝ. <red>а҃</red> Ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ. <red>в҃</red> Гдⷭ҇и, во свѣ́тѣ лица̀ твоегѡ̀ по́йдꙋтъ, <red>а҃</red> И҆ ѡ҆ и҆́мени твое́мъ возра́дꙋютсѧ ве́сь де́нь. <red>в҃</red> И҆ бꙋ́ди свѣ́тлость гдⷭ҇а бг҃а на́шегѡ на на́съ, ѿ ны́нѣ и҆ до вѣ́ка.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>На ᲂу҆спе́нїе прест҃ы́ѧ бцⷣы.</p>
<p>[Мѣ́сѧца а҆́ѵгꙋста въ є҃і де́нь.]</p>
<p>Пе́рвый ли́къ пое́тъ:</p>
<p>Велича́емъ тѧ̀ пренепоро́чнаѧ мт҃и хрⷭ҇та̀ бг҃а на́шегѡ, и҆ всесла́вное сла́вимъ ᲂу҆спе́нїе твоѐ.</p>
<p>Па́ки то́йже ли́къ пое́тъ:</p>
<p><red>а҃</red> Воскли́кните гдⷭ҇еви всѧ̀ землѧ̀. <red>в҃</red> По́йте же и҆́мени є҆гѡ̀. <red>а҃</red> Воскли́кните пред̾ цр҃е́мъ гдⷭ҇емъ: <red>в҃</red> И҆сповѣ́дайтесѧ є҆мꙋ̀, хвали́те и҆́мѧ є҆гѡ̀. <red>а҃</red> Во гра́дѣ гдⷭ҇а си́лъ, во гра́дѣ бг҃а на́шегѡ. <red>в҃</red> Бы́сть въ ми́рѣ мѣ́стѡ є҆гѡ̀, и҆ жили́ще є҆гѡ̀ <!-- ! їм. 0424.тїѳ л. св҃і ѡ҆б.--> въ сїѡ́нѣ. <red>а҃</red> Пресла̑внаѧ глаго́лашасѧ ѡ҆ тебѣ̀, гра́де бж҃їй. <red>в҃</red> Бг҃ъ ѡ҆снова̀ и҆̀ въ вѣ́къ. <red>а҃</red> Ѡ҆ст҃и́лъ є҆́сть селе́нїе своѐ вы́шнїй. <red>в҃</red> Ст҃ы́нѧ и҆ великолѣ́пїе во ст҃и́лѣ є҆гѡ̀. <red>а҃</red> Воспою̀ и҆ пою̀ во сла́вѣ мое́й. <red>в҃</red> Ча́шꙋ сп҃се́нїѧ прїимꙋ̀, и҆ и҆́мѧ гдⷭ҇не призовꙋ̀. <red>а҃</red> Въ ми́рѣ вкꙋ́пѣ ᲂу҆снꙋ̀ и҆ почі́ю. <red>в҃</red> Ѡ҆брати́сѧ дꙋшѐ моѧ̀ въ поко́й тво́й, ꙗ҆́кѡ гдⷭ҇ь бл҃годѣ́йствова тѧ̀. <red>а҃</red> Гдⷭ҇ь првⷣнъ, ссѣчѐ вы̑и грѣ́шникѡвъ. <red>в҃</red> Воскрⷭ҇нѝ гдⷭ҇и въ поко́й тво́й, ты̀, и҆ кївѡ́тъ ст҃ы́ни твоеѧ̀. <red>а҃</red> До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й. <red>в҃</red> Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>На ᲂу҆сѣкнове́нїе главы̀ і҆ѡа́нна прⷣте́чи.</p>
<p>[Мѣ́сѧца а҆́ѵгꙋста въ к҃ѳ де́нь.]</p>
<p>Пе́рвый ли́къ пое́тъ:</p>
<p>Велича́емъ тѧ̀, крⷭ҇ти́телю сп҃совъ і҆ѡа́нне, и҆ почита́емъ всѝ чⷭ҇тны́ѧ твоеѧ̀ главы̀ ᲂу҆сѣкнове́нїе. <!-- ! їм. 0425.тїѳ л. сг҃і--></p>
<p>Па́ки то́йже ли́къ пое́тъ:</p>
<p><red>а҃</red> Бл҃же́нъ мꙋ́жъ боѧ́йсѧ гдⷭ҇а: <red>в҃</red> Въ за́повѣдехъ є҆гѡ̀ восхо́щетъ ѕѣлѡ̀. <red>а҃</red> Сла́ва и҆ бога́тство въ домꙋ̀ є҆гѡ̀. <red>в҃</red> И҆ пра́вда є҆гѡ̀ пребыва́етъ въ вѣ́къ вѣ́ка. <red>а҃</red> Въ па́мѧть вѣ́чнꙋю бꙋ́детъ првⷣникъ. <red>в҃</red> Првⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ, ᲂу҆мно́житсѧ. <red>а҃</red> Возвесели́тсѧ пра́ведникъ ѡ҆ гдⷭ҇ѣ, и҆ ᲂу҆пова́етъ на него̀. <red>в҃</red> Сѐ ᲂу҆стна́мъ мои̑мъ не возбраню̀, гдⷭ҇и. <red>а҃</red> Ты̀ разꙋмѣ́лъ є҆сѝ пра́вдꙋ мою̀ и҆ и҆́стинꙋ мою̀: <red>в҃</red> И҆ ѧ҆зы́къ мо́й поꙋчи́тсѧ пра́вдѣ твое́й, ве́сь де́нь хвалѣ̀ твое́й. <red>а҃</red> Свѣ́тъ возсїѧ̀ првⷣникꙋ, и҆ пра̑вымъ се́рдцемъ весе́лїе. <red>в҃</red> Ро́дъ пра́выхъ бл҃гослови́тсѧ. <red>а҃</red> Сла́вою и҆ че́стїю вѣнча́лъ є҆сѝ є҆го̀. <red>в҃</red> Ꙗ҆́кѡ ты̀ бл҃гослови́ши првⷣника гдⷭ҇и. <red>а҃</red> Ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ. <red>в҃</red> Въ ни́хже посѣтѝ на́съ восто́къ съ высоты̀: <red>а҃</red> Ꙗ҆ви́тисѧ во тьмѣ̀ и҆ сѣ́ни сме́ртнѣй сѣдѧ́щымъ: <red>в҃</red> Напра́вити но́ги на́шѧ на пꙋ́ть ми́ренъ. <!-- ! їм. 0426.тїѳ л. сг҃і ѡ҆б. --></p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>Ст҃ы̑мъ а҆пⷭ҇лѡмъ петрꙋ̀ и҆ па́ѵлꙋ.</p>
<p>[Мѣ́сѧца і҆ꙋ́нїа въ к҃ѳ де́нь.]</p>
<p>Пе́рвый ли́къ пое́тъ:</p>
<p>Велича́емъ ва́съ, а҆пⷭ҇ли хрⷭ҇тѡ́вы, ве́сь мі́ръ ᲂу҆че́ньми свои́ми просвѣти́вшыѧ, и҆ всѧ̑ концы̀ ко хрⷭ҇тꙋ̀ приве́дшыѧ.</p>
<p>Ѻ҆́бщїй а҆пⷭ҇лѡмъ:</p>
<p>Велича́емъ тѧ̀, а҆пⷭ҇ле хрⷭ҇то́съ, [и҆́мⷬ҇къ,] и҆ чти́мъ болѣ̑зни и҆ трꙋды̀ твоѧ̑, и҆́миже трꙋди́лсѧ є҆сѝ во бл҃говѣ́стїи хрⷭ҇то́вѣ.</p>
<p>Па́ки то́йже ли́къ пое́тъ:</p>
<p><red>а҃</red> Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ тве́рдь. <red>в҃</red> И҆сповѣ́дѧтъ небеса̀ чꙋдеса̀ твоѧ̑, гдⷭ҇и. <red>а҃</red> Вмѣ́стѡ ѻ҆тє́цъ твои́хъ бы́ша сы́нове твоѝ. <red>в҃</red> Поста́виши ѧ҆̀ кнѧ́зи по все́й землѝ. <red>а҃</red> Бг҃ъ богѡ́въ гдⷭ҇ь глаго́ла, и҆ призва̀ зе́млю. <red>в҃</red> Ѿ востѡ́къ со́лнца до за̑падъ хва́льно и҆́мѧ гдⷭ҇не. <red>а҃</red> Ѡ҆свѣти́ша <!-- ! їм. 0427.тїѳ л. сд҃і --> мѡ́лнїѧ є҆гѡ̀ вселе́ннꙋю: <red>в҃</red> Возвѣсти́ша нб҃са̀ пра́вдꙋ є҆гѡ̀: <red>а҃</red> И҆ ви́дѣша всѝ лю́дїе сла́вꙋ є҆гѡ̀. <red>в҃</red> Кнѧ́зи і҆ꙋ́дѡвы влады́ки и҆́хъ: <red>а҃</red> Воцари́сѧ бг҃ъ над̾ ꙗ҆зы́ки. <red>в҃</red> Бг҃ъ прославлѧ́емь въ совѣ́тѣ ст҃ы́хъ. <red>а҃</red> Ве́лїй и҆ стра́шенъ є҆́сть над̾ всѣ́ми ѻ҆кре́стными є҆гѡ̀. <red>в҃</red> Рцы́те во ꙗ҆зы́цѣхъ, ꙗ҆́кѡ гдⷭ҇ь воцр҃и́сѧ. <red>а҃</red> Возвѣсти́те во ꙗ҆зы́цѣхъ сла́вꙋ є҆гѡ̀, во всѣ́хъ лю́дехъ чꙋдеса̀ є҆гѡ̀. <red>в҃</red> Во всю̀ зе́млю и҆зы́де вѣща́нїе и҆́хъ: <red>а҃</red> И҆ въ концы̀ вселе́нныѧ глаго́лы и҆́хъ. <red>в҃</red> Покорѝ лю́ди на́мъ, и҆ ꙗ҆зы́ки под̾ но́ги на́шѧ. <red>а҃</red> Ве́лїй гдⷭ҇ь на́шъ, и҆ ве́лїѧ крѣ́пость є҆гѡ̀. <red>в҃</red> То́й да́стъ си́лꙋ и҆ держа́вꙋ лю́демъ свои̑мъ: бл҃гослове́нъ бг҃ъ.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>На па̑мѧти ст҃ы́хъ мч҃никъ ѻ҆́бщїй.</p>
<p>Пе́рвый ли́къ пое́тъ:</p>
<p>Велича́емъ тѧ̀, стрⷭ҇тоте́рпче ст҃ы́й, [и҆́мⷬ҇къ,] и҆ чти́мъ чⷭ҇тна̑ѧ страда̑нїѧ твоѧ̑, ꙗ҆̀же за хрⷭ҇та̀ претерпѣ́лъ є҆сѝ. <!-- ! їм. 0428.тїѳ л. сд҃і ѡ҆б. --></p>
<p>Па́ки то́йже ли́къ пое́тъ:</p>
<p><red>а҃</red> Бг҃ъ на́мъ прибѣ́жище и҆ си́ла. <red>в҃</red> Помо́щникъ въ ско́рбехъ ѡ҆брѣ́тшихъ ны̀ ѕѣлѡ̀: <red>а҃</red> Сегѡ̀ ра́ди не ᲂу҆бои́мсѧ, внегда̀ смꙋща́етсѧ землѧ̀. <red>в҃</red> Бж҃е, кто̀ ᲂу҆подо́битсѧ тебѣ̀: да не премолчи́ши, нижѐ ᲂу҆кроти́ши бж҃е. <red>а҃</red> Ꙗ҆́кѡ сѐ вразѝ твоѝ возшꙋмѣ́ша, и҆ ненави́дѧщїи тѧ̀ воздвиго́ша главꙋ̀: <red>в҃</red> На лю́ди твоѧ̑ лꙋка́вноваша во́лею, и҆ совѣща́ша на ст҃ы̑ѧ твоѧ̑. <red>а҃</red> Положи́ша трꙋ́пїѧ рабѡ́въ твои́хъ бра́шно пти́цамъ нбⷭ҇нымъ: <red>в҃</red> Плѡ́ти прпⷣбныхъ твои́хъ ѕвѣрє́мъ зємны́мъ. <red>а҃</red> Пролїѧ́ша кро́вь и҆́хъ ꙗ҆́кѡ во́дꙋ. <red>в҃</red> Ꙗ҆́кѡ тебѐ ра́ди ᲂу҆мерщвлѧ́еми є҆смы̀ ве́сь де́нь. <red>а҃</red> Вмѣни́хомсѧ ꙗ҆́кѡ ѻ҆́вцы заколе́нїѧ. <red>в҃</red> Положи́лъ є҆сѝ на́съ въ при́тчꙋ во ꙗ҆зы́цѣхъ. <red>а҃</red> И҆ бы́хъ ꙗ҆́звенъ ве́сь де́нь. <red>в҃</red> Разже́глъ є҆сѝ ны̀, ꙗ҆́коже разжиза́етсѧ сребро̀. <red>в҃</red> Проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ є҆сѝ на́съ въ поко́й. <red>а҃</red> Весели́тесѧ ѡ҆ гдⷭ҇ѣ, и҆ ра́дꙋйтесѧ првⷣнїи. <red>в҃</red> Ꙗ҆́кѡ гдⷭ҇ь въ ро́дѣ првⷣныхъ: <!-- ! їм. 0429.тїѳ л. сє҃і --> <red>в҃</red> И҆ наслѣ́дїе и҆́хъ въ вѣ́къ бꙋ́детъ. <red>а҃</red> Воззва́ша првⷣнїи, и҆ гдⷭ҇ь ᲂу҆слы́ша и҆̀хъ. <red>в҃</red> Свѣ́тъ возсїѧ̀ првⷣникꙋ, и҆ пра̑вымъ се́рдцемъ весе́лїе. <red>а҃</red> Въ па́мѧть вѣ́чнꙋю бꙋ́детъ првⷣникъ. <red>в҃</red> Ст҃ы̑мъ, и҆̀же сꙋ́ть на землѝ є҆гѡ̀, ᲂу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. <red>а҃</red> Ди́венъ бг҃ъ во ст҃ы́хъ свои́хъ. <red>в҃</red> Првⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ и҆́же въ лїва́нѣ, ᲂу҆мно́житсѧ. <red>а҃</red> Возвесели́тсѧ првⷣникъ ѡ҆ гдⷭ҇ѣ, и҆ ᲂу҆пова́етъ на него̀. <red>в҃</red> И҆ похва́лѧтсѧ всѝ пра́вїи се́рдцемъ.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>Ст҃и́телємъ ѻ҆́бщїй.</p>
<p>Пе́рвый ли́къ пое́тъ:</p>
<p>Велича́емъ тѧ̀, ст҃и́телю ѻ҆́тче, [и҆́мⷬ҇къ,] и҆ чти́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а на́шего.</p>
<p>Па́ки то́йже ли́къ пое́тъ:</p>
<p><red>а҃</red> Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй. <red>в҃</red> Оу҆ста̀ моѧ̑ <!-- ! їм. 0430.тїѳ л. сє҃і ѡ҆б.--> возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ. <red>а҃</red> Прїиди́те ча̑да, послꙋ́шайте менѐ, стра́хꙋ гдⷭ҇ню наꙋчꙋ̀ ва́съ. <red>в҃</red> Бл҃говѣсти́хъ пра́вдꙋ въ цр҃кви вели́цѣй. <red>а҃</red> И҆́стинꙋ твою̀ и҆ сп҃се́нїе твоѐ рѣ́хъ. <red>в҃</red> Повѣ́мъ и҆́мѧ твоѐ бра́тїи мое́й, посредѣ̀ цр҃кве воспою́ тѧ. <red>а҃</red> Оу҆слы́шати мѝ гла́съ хвалы̀ твоеѧ̀, и҆ повѣ́дати всѧ̑ чꙋдеса̀ твоѧ̑. <red>в҃</red> Гдⷭ҇и, возлюби́хъ бл҃голѣ́пїе домꙋ̀ твоегѡ̀, и҆ мѣ́сто селе́нїѧ сла́вы твоеѧ̀. <red>а҃</red> Возненави́дѣхъ це́рковь лꙋка́внꙋющихъ и҆ съ нечести́выми не сѧ́дꙋ. <red>в҃</red> Ꙗ҆́кѡ сохрани́хъ пꙋти̑ гдⷭ҇ни, и҆ не нече́ствовахъ ѿ бг҃а моегѡ̀. <red>а҃</red> Оу҆ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. <red>в҃</red> Пра́вда є҆гѡ̀ пребыва́етъ въ вѣ́къ вѣ́ка. <red>а҃</red> Сщ҃е́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ. <red>в҃</red> Бл҃же́ни живꙋ́щїи въ домꙋ̀ твое́мъ, въ вѣ́ки вѣкѡ́въ восхва́лѧтъ тѧ̀.</p>
<p>Сла́ва, и҆ ны́нѣ: А҆ллилꙋ́їа, три́жды. <!-- ! їм. 0431.тїѳ л. сѕ҃і--></p>
<p>На па̑мѧти прпⷣбныхъ ѻ҆́бщїй.</p>
<p>Пе́рвый ли́къ пое́тъ:</p>
<p>Оу҆бл҃жа́емъ тѧ̀, прпⷣбне ѻ҆́тче, [и҆́мⷬ҇къ,] и҆ чти́мъ ст҃ꙋ́ю па́мѧть твою̀, наста́вниче мона́хѡвъ и҆ собесѣ́дниче а҆́гг҃лѡвъ.</p>
<p>Па́ки то́йже ли́къ пое́тъ:</p>
<p><red>а҃</red> Терпѧ̀ потерпѣ́хъ гдⷭ҇а, и҆ внѧ́тъ мѝ, и҆ ᲂу҆слы́ша мл҃твꙋ мою̀: <red>в҃</red> Поста́ви на ка́мени но́зѣ моѝ, и҆ и҆спра́ви стѡпы̀ моѧ̑. <red>а҃</red> Сѐ ᲂу҆дали́хсѧ бѣ́гаѧ, и҆ водвори́хсѧ въ пꙋсты́ни. <red>в҃</red> Оу҆подо́бихсѧ неѧ́сыти пꙋсты́ннѣй. <red>а҃</red> Бдѣ́хъ, и҆ бы́хъ ꙗ҆́кѡ пти́ца ѡ҆со́бѧщаѧсѧ на здѣ̀. <red>в҃</red> Колѣ̑на моѧ̑ и҆знемого́ста ѿ поста̀: <red>а҃</red> И҆ пло́ть моѧ̀ и҆змѣни́сѧ є҆ле́а ра́ди. <red>в҃</red> Слеза́ми мои́ми посте́лю мою̀ ѡ҆мочꙋ̀. <red>а҃</red> Ꙗ҆́кѡ ѡ҆быдо́ша мѧ̀ псѝ мно́зи, со́нмъ лꙋка́выхъ ѡ҆держа́ша мѧ̀. <red>а҃</red> Напрѧго́ша лꙋ́къ сво́й ве́щь го́рькꙋ: <red>в҃</red> Сострѣлѧ́ти въ та́йныхъ непоро́чнаго. <red>в҃</red> Предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ. <red>а҃</red> Всѝ ꙗ҆зы́цы ѡ҆быдо́ша мѧ̀, <!-- ! їм. 0432.тїѳ л. сѕ҃і ѡ҆б.--> и҆ и҆́менемъ гдⷭ҇нимъ противлѧ́хсѧ и҆̀мъ. <red>в҃</red> Бл҃гослове́нъ гдⷭ҇ь, и҆́же не дадѐ на́съ въ лови́твꙋ зꙋбѡ́мъ и҆́хъ: <red>а҃</red> Да и҆сповѣ́дѧтсѧ тебѣ̀, гдⷭ҇и, всѧ̑ дѣла̀ твоѧ̑: <red>в҃</red> И҆ прпⷣбнїи твоѝ да бл҃гословѧ́тъ тѧ̀. <red>а҃</red> И҆ ᲂу҆вѣ́дите, ꙗ҆́кѡ ᲂу҆дивѝ гдⷭ҇ь прпⷣбнаго своего̀. <red>в҃</red> И҆ ᲂу҆трꙋди́сѧ во вѣ́къ, и҆ жи́въ бꙋ́детъ до конца̀. <red>а҃</red> Храни́тъ гдⷭ҇ь дꙋ́шы прпⷣбныхъ свои́хъ. <red>в҃</red> Восхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ. <red>а҃</red> Чтⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀. <red>в҃</red> По́йте гдⷭ҇еви прпⷣбнїи є҆гѡ̀, и҆ и҆сповѣ́дайте па́мѧть ст҃ы́ни є҆гѡ̀, во всѣ́хъ лю́дехъ чꙋдеса̀ є҆гѡ̀.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<p>Ст҃ы̑мъ безплѡ́тнымъ ѻ҆́бщїй.</p>
<p>Пе́рвый ли́къ пое́тъ:</p>
<p>Велича́емъ ва́съ, а҆рха́гг҃ли и҆ а҆́гг҃ли, и҆ всѧ̑ вѡ́инства, херꙋві́ми и҆ серафі́ми, сла́вѧщыѧ гдⷭ҇а. <!-- ! їм. 0433.тїѳ л. сз҃і--></p>
<p>Велича́емъ ва́съ, а҆рха́гг҃ли, а҆́гг҃ли, нача̑ла, вла̑сти, прⷭ҇то́ли, гдⷭ҇ьствїѧ, си̑лы и҆ херꙋві́ми, стра̑шныѧ серафі́ми, прославлѧ́ющыѧ гдⷭ҇а.</p>
<p>Па́ки то́йже ли́къ пое́тъ:</p>
<p><red>а҃</red> И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ: <red>в҃</red> И҆ пред̾ а҆́гг҃лы воспою̀ тебѣ̀. <red>а҃</red> Творѧ́й а҆́гг҃лы своѧ̑ дꙋ́хи, и҆ слꙋги̑ своѧ̑ пла́мень ѻ҆́гненный. <red>в҃</red> Бл҃гослови́те гдⷭ҇а всѝ а҆́гг҃ли є҆гѡ̀: <red>а҃</red> Бл҃гослови́те гдⷭ҇а всѧ̑ си̑лы є҆гѡ̀: <red>в҃</red> Поклони́тесѧ є҆мꙋ̀ всѝ а҆́гг҃ли є҆гѡ̀. <red>а҃</red> Сѣдѧ́й на херꙋві́мѣхъ ꙗ҆ви́сѧ. <red>в҃</red> Ѡ҆полчи́тсѧ а҆́гг҃лъ гдⷭ҇нь ѻ҆́крестъ боѧ́щихсѧ є҆гѡ̀. <red>а҃</red> Сло́вомъ гдⷭ҇нимъ нб҃са̀ ᲂу҆тверди́шасѧ: <red>в҃</red> И҆ дх҃омъ ᲂу҆́стъ є҆гѡ̀ всѧ̑ си́ла и҆́хъ. <red>а҃</red> И҆ сѣ́де на херꙋві́мы, и҆ летѣ̀. <red>в҃</red> Сла́вою и҆ че́стїю вѣнча́лъ є҆сѝ є҆го̀. <red>а҃</red> Хвали́те гдⷭ҇а съ нб҃съ, хвали́те є҆го̀ въ вы́шнихъ. <red>в҃</red> Хвали́те є҆го̀ всѝ а҆́гг҃ли є҆гѡ̀. <red>а҃</red> Хвали́те є҆го̀ всѧ̑ си̑лы є҆гѡ̀. <red>в҃</red> Всѧ́кое дыха́нїе да хва́литъ гдⷭ҇а.</p>
<p>Сла́ва, и҆ ны́нѣ: А҆ллилꙋ́їа, три́жды.</p>
<!-- ! їм. 0434.тїѳ л. сз҃і ѡ҆б.-->
<footer/>
</document>
