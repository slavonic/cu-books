<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>Гла́съ седмы́й.</p>
<p>Пѣ́снь а҃.</p>
<p>Ма́нїемъ твои́мъ на земны́й ѡ҆́бразъ преложи́сѧ, пре́жде ᲂу҆доборазлива́емое водно́е є҆стество̀, гдⷭ҇и. тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю.</p>
<p>[Въ недѣ́лю и҃-ю:] По́нтомъ покры̀ фараѡ́на съ колесни́цами, сокрꙋша́ѧй бра̑ни мы́шцею высо́кою: пои́мъ є҆мꙋ̀, ꙗ҆́кѡ просла́висѧ.</p>
<p>[Ѻ҆смогла́сника:]</p>
<p>Поспѣ́шествовавшемꙋ бг҃ꙋ во є҆гѵ́птѣ мѡѷсе́ови, и҆звестѝ і҆и҃лѧ, томꙋ̀ є҆ди́номꙋ пои́мъ, ꙗ҆́кѡ просла́висѧ. <!-- ! їм. 0175.тїѳ л. _п҃и --></p>
<p>Сокрꙋши́вшемꙋ бра̑ни мы́шцею свое́ю, вса́дники трїста́ты погрꙋзи́вшемꙋ, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ просла́висѧ.</p>
<p>И҆стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь побѣ́днꙋю пои́мъ, ꙗ҆́кѡ просла́висѧ.</p>
<p>Ѿ стрꙋ́й чермна́гѡ, стѣ́нꙋ сотво́ршемꙋ лю́демъ, и҆ покры́вшемꙋ глꙋбино́ю фараѡ́на со всево́инствомъ, пои́мъ гдⷭ҇еви: сла́внѡ бо просла́висѧ.</p>
<p>Погрꙋзи́вшемꙋ фараѡ́на въ чермнѣ́мъ мо́ри, побѣ́днꙋю пѣ́снь пои́мъ, ꙗ҆́кѡ просла́висѧ.</p>
<p>Мѡѷсе́йскїй же́злъ бж҃е́ственною си́лою чермно́е про́йде мо́ре, и҆ проведѐ лю́ди пою́щыѧ и҆ глаго́лющыѧ: пои́мъ ди́вномꙋ бг҃ꙋ на́шемꙋ побѣ́днꙋю пѣ́снь, ꙗ҆́кѡ просла́висѧ.</p>
<p>Пои́мъ гдⷭ҇еви погрꙋзи́вшемꙋ всю̀ си́лꙋ фараѡ́новꙋ въ мо́ри, побѣ́днꙋю пѣ́снь, ꙗ҆́кѡ просла́висѧ. <!-- ! їм. 0176.тїѳ л. _п҃и ѡ҆б.--></p>
<p>И҆змѣ́ншемꙋ бг҃ꙋ і҆и҃лѧ ѿ мо́рѧ чермна́гѡ, побѣ́днꙋю пѣ́снь пои́мъ, ꙗ҆́кѡ просла́висѧ.</p>
<p>Пѣ́снь в҃.</p>
<p>Лю́дїе, внемли́те бж҃їю снизхожде́нїю, ꙗ҆́кѡ ѿ дв҃ы ст҃ы́ѧ роди́сѧ, ꙗ҆́кѡ бл҃говолѝ: томꙋ̀ дади́мъ сла́вꙋ и҆ хвале́нїе.</p>
<p>Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ, двє́ри нбⷭ҇ныѧ ѿве́рзый, и҆ ѡ҆дожди́вый ма́ннꙋ лю́демъ и҆збра̑ннымъ, ꙗ҆́кѡ возмѡ́жна мнѣ̀ всѧ̑: творю́ бо, є҆ли̑ка хощꙋ̀.</p>
<p>Вонмѝ нб҃о, и҆ возглаго́лю, и҆ воспою̀ хрⷭ҇та̀ сп҃са мі́ра є҆ди́наго, чл҃вѣколю́бца.</p>
<p>Пѣ́снь г҃.</p>
<p>Въ нача́лѣ нб҃са̀ всеси́льнымъ сло́вомъ твои́мъ ᲂу҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ дх҃омъ всю̀ си́лꙋ и҆́хъ, на <!-- ! їм. 0177.тїѳ л. _п҃ѳ --> недви́жимѣмъ мѧ̀ ка́мени и҆сповѣ́данїѧ твоегѡ̀ ᲂу҆твердѝ.</p>
<p>[Въ недѣ́лю и҃-ю:] Съ высоты̀ си́лою ᲂу҆ч҃нкѡ́мъ хрⷭ҇тѐ, до́ндеже ѡ҆блеце́тесѧ, ре́клъ є҆сѝ сѣди́те во і҆ерⷭ҇ли́мѣ: а҆́зъ же ꙗ҆́кѡ менѐ ᲂу҆тѣ́шителѧ и҆но́го, дх҃а моего́ же и҆ ѻ҆́ч҃а послю̀, въ не́мже ᲂу҆твердите́сѧ.</p>
<p>[Ѻ҆смогла́сника:]</p>
<p>Оу҆тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑, ᲂу҆ста̀ моѧ̑, возвесели́хсѧ ѡ҆ сп҃се́нїи твое́мъ.</p>
<p>Оу҆тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопїе́тъ, пою́щи: ст҃ъ є҆сѝ гдⷭ҇и: и҆ тѧ̀ пое́тъ дꙋ́хъ мо́й.</p>
<p>Нб҃са̀ ᲂу҆тверди́вый сло́вомъ, и҆ земно́е ѡ҆снова́нїе ᲂу҆крѣпи́вый на вода́хъ мно́гихъ, ᲂу҆твердѝ мо́й ᲂу҆́мъ въ во́лю твою̀ чл҃вѣколю́бче.</p>
<p>На вода́хъ зе́млю ѡ҆снова́вый, сло́ве хрⷭ҇тѐ бж҃е, и҆ на̑ша сердца̀ сла́вити тѧ̀ ᲂу҆твердѝ. <!-- ! їм. 0178.тїѳ л. _п҃ѳ ѡ҆б.--></p>
<p>Оу҆тверди́ мѧ хрⷭ҇тѐ къ твоемꙋ̀ славосло́вїю, и҆ ᲂу҆крѣпѝ пѣ́ти а҆́ннинꙋ пѣ́снь тебѣ̀, поѧ̀ во всѣ́хъ: ст҃ъ є҆сѝ гдⷭ҇и, содержа́й всѧ̑.</p>
<p>Въ правосла́вной вѣ́рѣ и҆сповѣ́данїѧ ᲂу҆твердѝ мѧ̀ гдⷭ҇и, да не подви́гнетъ мѧ̀ вра́гъ до конца̀.</p>
<p>И҆́же ѿ безнача́льнагѡ ѻ҆ц҃а̀ сло́ве, сн҃е є҆диноро́дный, просвѣтѝ сердца̀ на̑ша.</p>
<p>Оу҆твержде́нїе мнѣ̀ бꙋ́ди, сло́вомъ ᲂу҆тверди́вый нб҃са̀ и҆ ᲂу҆крѣпи́вый зе́млю на вода́хъ, и҆ и҆зба́ви ꙗ҆́кѡ бг҃ъ, ѿ всѧ́кагѡ ѡ҆бстоѧ́нїѧ.</p>
<p>Въ мокрота́хъ тѧ́жестнꙋ зе́млю ᲂу҆крѣпи́вый всеси́льне водны́хъ, и҆ нб҃са̀ на ничесо́мъ сло́вомъ водрꙋзи́вый, внꙋ́треннѧго слѧче́наго моего̀ страстьмѝ человѣ́ка возвлекі́й хрⷭ҇тѐ, недви́жимомъ твоеѧ̀ вѣ́ры ка́мени ᲂу҆твердѝ.</p>
<p>Пѣ́снь д҃.</p>
<p>Ѻ҆́ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е та́йнꙋ ᲂу҆слы́шахъ <!-- ! їм. 0179.тїѳ л. _ч҃ --> смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.</p>
<p>[Въ недѣ́лю и҃-ю:] Смотрѧ́ѧй прⷪ҇ро́къ въ послѣ̑днѧѧ твоѐ хрⷭ҇тѐ прише́ствїе, вопїѧ́ше: твою̀ ᲂу҆слы́шахъ гдⷭ҇и си́лꙋ, ꙗ҆́кѡ всѧ̑ сп҃стѝ пома̑заннаѧ твоѧ̑ прише́лъ є҆сѝ.</p>
<p>[Ѻ҆смогла́сника:]</p>
<p>Покры́ла є҆́сть нб҃са̀ хрⷭ҇тѐ бж҃е, смотре́нїемъ твои́мъ, добродѣ́тель неизрече́нныѧ мꙋ́дрости твоеѧ̀, чл҃вѣколю́бче.</p>
<p>Оу҆слы́шахъ слꙋ́хъ тво́й, и҆ ᲂу҆боѧ́хсѧ, разꙋмѣ́хъ дѣла̀ твоѧ̑, и҆ ᲂу҆жасо́хсѧ, гдⷭ҇и.</p>
<p>Плотско́е прише́ствїе твоѐ хрⷭ҇тѐ ᲂу҆вѣрѧ́ѧ прⷪ҇ро́къ а҆ввакꙋ́мъ взыва́ше: сла́ва си́лѣ твое́й гдⷭ҇и.</p>
<p>Оу҆слы́шахъ слꙋ́хъ тво́й гдⷭ҇и, ꙗ҆́кѡ ꙗ҆ви́лсѧ є҆сѝ на землѝ, за є҆́же сп҃сти́ ны. тѣ́мъ вопїе́мъ: сла́ва си́лѣ твое́й гдⷭ҇и.</p>
<p>Оу҆слы́шахъ слꙋ́хъ тво́й, и҆ ᲂу҆боѧ́хсѧ, гдⷭ҇и, разꙋмѣ́хъ дѣла̀ твоѧ̑, и҆ ᲂу҆жасо́хсѧ: ꙗ҆́кѡ <!-- ! їм. 0180.тїѳ л. ч҃ ѡ҆б.--> крⷭ҇то́мъ твои́мъ разрꙋши́лъ є҆сѝ сме́рть, живо́тъ на́мъ дарова́вый.</p>
<p>Нб҃са̀ покры́ла є҆́сть добродѣ́тель твоѧ̀ гдⷭ҇и, и҆ твоегѡ̀ хвале́нїѧ всѧ̑ и҆спо́лнилъ є҆сѝ: сла́ва си́лѣ твое́й чл҃вѣколю́бче.</p>
<p>Бж҃е́ственнымъ пред̾ѧвле́ннѣ а҆ввакꙋ́мъ ѡ҆чи́стивсѧ дх҃омъ, междꙋ̀ двою̀ живѡ́тнꙋ прише́ствїе твоѐ проповѣ́да: тре́петомъ же содержи́мь хрⷭ҇тѐ мо́й, слꙋ́хъ ди́вныхъ твои́хъ ᲂу҆слы́шавъ, взыва́ше, ᲂу҆боѧ́хсѧ.</p>
<p>Пѣ́снь є҃.</p>
<p>Но́щь не свѣтла̀ невѣ́рныхъ хрⷭ҇тѐ, вѣ̑рнымъ же просвѣще́нїе въ сла́дости слове́съ твои́хъ. сегѡ̀ ра́ди къ тебѣ̀ ᲂу҆́треннюю, и҆ воспѣва́ю твоѐ бж҃ество̀.</p>
<p>[Въ недѣ́лю и҃-ю:] Стра́ха ра́ди твоегѡ̀ зача́тый гдⷭ҇и, во чре́вѣ прⷪ҇ро́кѡвъ, и҆ рожде́нный на землѝ дх҃ъ сп҃се́нїѧ, а҆пⷭ҇льскаѧ сердца̀ <!-- ! їм. 0181.тїѳ л. _ч҃а --> созида́етъ чи̑ста: и҆ въ вѣ́рныхъ пра́вый ѡ҆бновлѧ́етсѧ: свѣ́тъ бо и҆ ми́ръ, занѐ твоѧ̑ повелѣ́нїѧ.</p>
<p>[Ѻ҆смогла́сника:]</p>
<p>Оу҆́тренююще сло́ве, въ сла́вꙋ твою̀ и҆ хвалꙋ̀, восхвалѧ́емъ непреста́ннѡ ѡ҆́бразъ крⷭ҇та̀ твоегѡ̀, є҆го́же да́лъ є҆сѝ на́мъ ѻ҆рꙋ́жїе въ по́мощь.</p>
<p>Разгна́вый но́щь страстнꙋ́ю, возсїѧ́й мѝ свѣ́тъ ᲂу҆́мный, началоро́днꙋю тьмꙋ̀ ѿгна́въ бе́здны, и҆ первозда́нный свѣ́тъ возсїѧ́вый мі́рꙋ, содѣ́телю всѣ́хъ.</p>
<p>Гдⷭ҇и бж҃е мо́й, ѿ но́щи ᲂу҆́треневавъ тебѣ̀ молю́сѧ: пода́ждь мѝ ѡ҆ставле́нїе прегрѣше́нїй мои́хъ, и҆ къ свѣ́тꙋ твои́хъ повелѣ́нїй пꙋти̑ моѧ̑ напра́ви, молю́сѧ.</p>
<p>Оу҆́тренюетъ дꙋ́хъ мо́й къ тебѣ̀ бж҃е, занѐ свѣ́тъ є҆сѝ, и҆ твоѧ̑ повелѣ̑нїѧ бы́ша и҆сцѣлє́нїѧ рабѡ́мъ твои̑мъ чл҃вѣколю́бче.</p>
<p>Свѣ́та мнѣ́нїемъ ко тьмѣ̀ низри́нꙋвшаѧ помрачи́сѧ пре́лесть: свѣ́тъ бо вои́стиннꙋ <!-- ! їм. 0182.тїѳ л. ч҃а ѡ҆б.--> непристꙋ́пный и҆ и҆́стинный бг҃оѧвле́нїѧ возсїѧ̀. тѣ́мже бж҃е́ственнѣ ѿ но́щи ᲂу҆́тренююще, пѣ́снь воспѣва́емъ.</p>
<p>Роса̀, ꙗ҆̀же ѿ тебѐ хрⷭ҇тѐ бж҃е, и҆сцѣле́нїе вѣ̑рнымъ на́мъ ꙗ҆ви́сѧ: земли́ же нече́ствꙋющихъ ѕлочести́во паде́нїе ѡ҆бѣща́етсѧ. тѣ́мже ѿ но́щи ᲂу҆́тренююще, пѣ́снь тѝ прино́симъ.</p>
<p>Но́щїю мѧ̀ страсте́й помраче́ннаго, ѡ҆зарѝ свѣ́те непристꙋ́пный воздви́жима, да ᲂу҆́тренюѧ зовꙋ́ ти: свѣ́тъ и҆ ми́ръ повелѣ̑нїѧ твоѧ̑.</p>
<p>Къ тебѣ̀ ᲂу҆́тренюю, и҆ тебѣ̀ вопїю̀ бл҃гоꙋтро́бне гдⷭ҇и: ѡ҆мраче́ннꙋю грѣхмѝ дꙋ́шꙋ мою̀, свѣ́томъ ѡ҆зари́въ за́повѣдей твои́хъ, наста́ви.</p>
<p>Пѣ́снь ѕ҃.</p>
<p>І҆ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. мы́ же тебѣ̀ вопїе́мъ: всеси́льне сп҃се, поми́лꙋй на́съ. <!-- ! їм. 0183.тїѳ л. ч҃в --></p>
<p>[Въ недѣ́лю и҃-ю:] Пла́вающаго въ молвѣ̀ жите́йскихъ попече́нїй, съ корабле́мъ потоплѧ́ема грѣхѝ. и҆ дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на хрⷭ҇тѐ вопїю́ тѝ: и҆з̾ смертоно́сныѧ глꙋбины̀ возведи́ мѧ.</p>
<p>[Ѻ҆смогла́сника:]</p>
<p>Во глꙋбинꙋ̀ грѣхо́внꙋю впа́дсѧ, бл҃же, ꙗ҆́кѡ і҆ѡ́на ѿ ки́та вопїю́ ти. возведѝ ѿ тлѝ живо́тъ мо́й, и҆ сп҃си́ мѧ чл҃вѣколю́бче.</p>
<p>И҆з̾ глꙋбины̀ возве́лъ є҆сѝ і҆ѡ́нꙋ прⷪ҇ро́ка твоего̀ гдⷭ҇и, и҆ менѐ вопїю́ща и҆з̾ глꙋбины̀ безмѣ́рныхъ мои́хъ прегрѣше́нїй возведѝ млⷭ҇тиве, ꙗ҆́кѡ чл҃вѣколю́бецъ.</p>
<p>Возопи́хъ, гдⷭ҇и внегда̀ скорбѣ́ти мѝ къ тебѣ̀, и҆ возве́лъ є҆сѝ живо́тъ мо́й многоми́лостиве.</p>
<p>Возопи́хъ внегда̀ скорбѣ́ти мѝ къ тебѣ̀: ᲂу҆глѣбо́хъ бо въ тимѣ́нїи глꙋбины̀ прегрѣше́нїй мно́гихъ, и҆ ꙗ҆́вльсѧ возведи́ мѧ ѿ тлѝ. <!-- ! їм. 0184.тїѳ л. ч҃в ѡ҆б. --></p>
<p>Возопи́хъ, гдⷭ҇и, внегда̀ скорбѣ́ти мѝ и҆ сп҃со́хсѧ, и҆ воспою́ тѧ сп҃са моего̀.</p>
<p>Ѿ мно́жества прегрѣше́нїй мои́хъ, ꙗ҆́кѡ і҆ѡ́нꙋ ѿ ки́та и҆зба́ви мѧ̀, є҆ди́не чл҃вѣколю́бче.</p>
<p>Пѣ́снь з҃.</p>
<p>Пе́щь ѻ҆́троцы ѻ҆гнепа́льнꙋ дре́вле, росоточа́щꙋ показа́ша, є҆ди́наго бг҃а воспѣва́юще и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.</p>
<p>[Въ недѣ́лю и҃-ю:] Въ пе́щь ѻ҆́гненнꙋю вве́ржени прпⷣбнїи ѻ҆́троцы, ѻ҆́гнь въ ро́сꙋ преложи́ша, воспѣва́нїемъ си́це вопїю́ще. бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.</p>
<p>[Ѻ҆смогла́сника:]</p>
<p>Пе́щь горѧ́щꙋю ѡ҆роси́лъ є҆сѝ сп҃се, ѻ҆́троки сп҃слъ є҆сѝ пою́щыѧ и҆ глаго́лющыѧ: бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.</p>
<p>Сꙋ́щымъ въ пещѝ ѻ҆трокѡ́мъ твои̑мъ сп҃се не прикоснꙋ́сѧ, нижѐ стꙋжѝ ѻ҆́гнь, тогда̀ <!-- ! їм. 0185.тїѳ л. ч҃г --> трїѐ ꙗ҆́кѡ є҆ди́нѣми ᲂу҆сты̀ поѧ́хꙋ, и҆ бл҃гословлѧ́хꙋ глаго́люще: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Въ пещѝ ѡ҆бличи́лъ є҆сѝ ꙗ҆́вльсѧ персі́йское безꙋ́мное златотво́рное и҆гра́нїе. тѣ́мже ѻ҆́троцы позна́вше тѧ̀ неизмѣ́ннаго ѡ҆́браза ѻ҆́ч҃а, бл҃гослове́нъ є҆сѝ, зовѧ́хꙋ, бж҃е ѻ҆тє́цъ на́шихъ.</p>
<p>А҆́гг҃ломъ ѻ҆́троки въ пещѝ сп҃сы́й, и҆ пла́мень въ ро́сꙋ и҆̀мъ преложи́вый, бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.</p>
<p>Херꙋві́мѡвъ ѡ҆бꙋзда́телю, и҆ созда́телю всѣ́хъ, ѻ҆́троки въ пещѝ сп҃сы́й, бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ на́шихъ.</p>
<p>Мꙋчи́телева повелѣ́нїѧ ѻ҆́троцы не послꙋ́шаша, пе́щи не ᲂу҆боѧ́шасѧ, бг҃ꙋ же воспѣва́хꙋ: ѻ҆тцє́въ бж҃е бл҃гослове́нъ є҆сѝ.</p>
<p>Въ пещѝ сꙋ́ще халде́йстѣй, а҆враа́мстїи ѻ҆́троцы ликова́хꙋ со а҆́гг҃ломъ, глаго́люще: ѻ҆тє́цъ на́шихъ бж҃е бл҃гослове́нъ є҆сѝ. <!-- ! їм. 0186.тїѳ л. ч҃г ѡ҆б. --></p>
<p>Пѣ́снь и҃.</p>
<p>Въ пещѝ ѻ҆́троки подража́юще, дх҃о́внꙋю ро́сꙋ прїе́мшїи, вѣ́рою зове́мъ: бл҃гослови́те дѣла̀ гдⷭ҇нѧ гдⷭ҇а.</p>
<p>[Въ недѣ́лю и҃-ю:] Неѡпа́льнаѧ ѻ҆гню̀ въ сїна́и прича́щшаѧсѧ кꙋпина̀ бг҃а ꙗ҆вѝ: медленноѧзы́чномꙋ и҆ гꙋгни́вомꙋ мѡѷсе́ови, и҆ ѻ҆́троки ре́вность бж҃їѧ трѝ непребори̑мыѧ во ѻ҆гнѝ пѣвцы̀ показа̀: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.</p>
<p>[Ѻ҆смогла́сника:]</p>
<p>Є҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстїи, по́йте сщ҃е́нницы, лю́дїе превозноси́те є҆го̀ во вѣ́ки.</p>
<p>А҆́гг҃льми немо́лчнѡ въ вы́шнихъ сла́вимаго бг҃а, нб҃са̀ нб҃съ, землѧ̀ и҆ го́ры и҆ хо́лми, и҆ глꙋбина̀, и҆ ве́сь ро́дъ человѣ́ческїй, пѣ́сньми того̀ ꙗ҆́кѡ созда́телѧ и҆ и҆зба́вителѧ бл҃гослови́те. <!-- ! їм. 0187.тїѳ л. ч҃д --></p>
<p>Всѣ́хъ зижди́телѧ, и҆ сп҃са дꙋ́шъ на́шихъ, по́йте лю́дїе хрⷭ҇та̀ бг҃а на́шего, и҆ превозноси́те є҆го̀ во вѣ́ки.</p>
<p>Гдⷭ҇а всѧ̑ дѣла̀ бл҃гослови́те, ꙗ҆́кѡ зижди́телѧ и҆ творца̀ всѣ́хъ.</p>
<p>Ѻ҆́троцы зовѧ́хꙋ въ пещѝ ѡ҆роше́ни: тва́рь да бл҃гослови́тъ всѧ́чєскаѧ сло́вомъ созда́вшаго, и҆ превозно́ситъ є҆го̀ во вѣ́ки.</p>
<p>Вои́стиннꙋ сꙋ́щаго бг҃а, и҆ всѣ́хъ сꙋщества̀ вино́внаго, хрⷭ҇та̀ превозно́симъ, и҆ славосло́вимъ во всѧ̑ вѣ́ки.</p>
<p>Пе́щь дре́вле ѻ҆гне́мъ ѡ҆палѧ́емꙋю бг҃очести́вїи попра́ша ѻ҆́троцы. не бо̀ стра́хъ мꙋчи́телевꙋ покори́шасѧ, но любо́вїю же па́че бг҃оче́стїѧ пали́ми глаго́лахꙋ: бл҃гослови́те всѧ̑ дѣла̀ гдⷭ҇нѧ гдⷭ҇а.</p>
<p>Стра́шнаго херꙋві́мѡмъ, и҆ чꙋ́днаго серафі́мѡмъ, и҆ мі́рꙋ творца̀, сщ҃е́нницы, и҆ рабѝ, и҆ дꙋ́си првⷣныхъ, по́йте, бл҃гослови́те, и҆ превозноси́те є҆го̀ во вѣ́ки. <!-- ! їм. 0188.тїѳ л. ч҃д ѡ҆б.--></p>
<p>Пѣ́снь ѳ҃.</p>
<p>Па́че є҆стества̀ мт҃рь, и҆ по є҆стествꙋ̀ дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми вѣ́рнїи бцⷣꙋ велича́емъ.</p>
<p>[Въ недѣ́лю и҃-ю:] Нетлѣ́нїѧ и҆скꙋше́нїемъ ро́ждшаѧ, и҆ всехитрецꙋ̀ сло́вꙋ пло́ть взаимода́вшаѧ, мт҃и неискꙋсомꙋ́жнаѧ дв҃о бцⷣе, прїѧ́телище нестерпи́магѡ, село̀ невмѣсти́магѡ, зижди́телѧ твоегѡ̀, тѧ̀ велича́емъ.</p>
<p>[Ѻ҆смогла́сника:]</p>
<p>Всепѣ́таѧ нб҃съ превы́шшаѧ, безнача́льное сло́во безсѣ́меннѡ заче́ншаѧ, и҆ воплоще́ннаго бг҃а ро́ждшаѧ человѣ́кѡмъ: тѣ́мъ тѧ̀ всѝ велича́емъ.</p>
<p>Мт҃и бж҃їѧ и҆ дв҃а, ро́ждшаѧ и҆ дв҃ствꙋющаѧ па́ки, не є҆стества̀ дѣ́ло, но бж҃їѧ снизхожде́нїѧ: тѣ́мъ ꙗ҆́кѡ є҆ди́нꙋ бж҃їихъ чꙋде́съ сподо́бльшꙋюсѧ, тѧ̀ при́снѡ велича́емъ.</p>
<p>Воплоще́ннаго сло́ва безсѣ́меннѡ ѿ тебѐ бг҃олѣ́пнѡ родила̀ є҆сѝ дв҃о бцⷣе, и҆ тѧ̀ велича́емъ. <!-- ! їм. 0189.тїѳ л. ч҃є--></p>
<p>Безсѣ́менно ржⷭ҇тва̀ зача́тїе кто̀ ска́жетъ ѿ человѣ̑къ; нетлѣ́ннагѡ ржⷭ҇тва̀ рожде́нїю кто̀ не почꙋди́тсѧ ѿ земноро́дныхъ; тѣ́мъ тѧ̀ племена̀ земна̑ѧ бцⷣе велича́емъ.</p>
<p>Тѧ̀ ски́нїю ст҃ꙋ́ю, ѡ҆дꙋшевле́нный ковче́гъ, ю҆́же премꙋ́дрость бж҃їѧ созда̀, и҆́стиннꙋю бцⷣꙋ пѣ́сньми велича́емъ.</p>
<p>Тѧ̀ пречⷭ҇тꙋю мт҃рь и҆ дв҃ꙋ, невмѣсти́мое сло́во во ᲂу҆тро́бꙋ вмѣсти́вшꙋю, и҆ роди́вшꙋю пло́тїю, пѣ́сньми велича́емъ.</p>
<p>Ра́дꙋйсѧ невѣ́сто свѣ́тлаѧ, мт҃и свѣтода́вца, ра́дꙋйсѧ вмѣсти́вшаѧ невмѣсти́маго во ᲂу҆тро́бѣ твое́й: ра́дꙋйсѧ самѣ́хъ херꙋві́мѡвъ чⷭ҇тнѣ́йшаѧ, ро́ждшаѧ сп҃са дꙋ́шъ на́шихъ. <!-- ! їм. 0190.тїѳ л. ч҃є ѡ҆б. --></p>
<footer/>
</document>
