<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>І҆РМОЛО́ГІЙ</p>
<p>съ бг҃омъ ст҃ы́мъ,</p>
<p>ѡ҆бдержа́й всѧ̑ і҆рмосы̀ ѻ҆смогла́сника, влⷣчнихъ же и҆ бг҃омт҃ре пра́здникѡвъ, и҆ всегѡ̀ лѣ́та.</p>
<p>Нача́ло і҆рмосѡ́въ пе́рвагѡ гла́са.</p>
<p>Пѣ́снь а҃.</p>
<p>Твоѧ̀ побѣди́тельнаѧ десни́ца, бг҃олѣ́пнѡ въ крѣ́пости просла́висѧ. та́ бо безсме́ртне ꙗ҆́кѡ всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀ новосодѣ́лавшаѧ.</p>
<p>Хрⷭ҇то́съ во гра́дѣ виѳлее́мстѣ младе́нствꙋетъ, на́ше ꙗ҆́кѡ бл҃гоꙋтро́бенъ ѡ҆бновлѧ́ѧ є҆стество̀. ᲂу҆се́рднѡ прїиди́те земноро́днїи, се́рдцемъ пѣ́снь <!-- ! їм. 0005.тїѳ л. г҃ --> сладкопѣ́сненнꙋю воспои́мъ влⷣцѣ во вѣ́ки: сла́внѡ бо просла́висѧ.</p>
<p>[Въ ржⷭ҇тво̀ хрⷭ҇то́во:] Хрⷭ҇то́съ ражда́етсѧ, сла́вите: хрⷭ҇то́съ съ нб҃съ, срѧ́щите: хрⷭ҇то́съ на землѝ, возноси́тесѧ. по́йте гдⷭ҇еви всѧ̀ землѧ̀, и҆ весе́лїемъ воспо́йте лю́дїе, ꙗ҆́кѡ просла́висѧ.</p>
<p>Сп҃сѐ лю́ди чꙋдодѣ́йствꙋѧй влⷣка, мо́крꙋю мо́рѧ во́лнꙋ ѡ҆землени́въ дре́вле: во́лею же ро́ждьсѧ ѿ дв҃ы, стезю̀ прохо́днꙋ нб҃сѐ полага́етъ на́мъ, є҆го́же по сꙋществꙋ̀ ра́вна же ѻ҆ц҃ꙋ̀ и҆ человѣ́кѡмъ сла́вимъ.</p>
<p>[Въ поклоне́нїе чⷭ҇тна́гѡ крⷭ҇та̀:] Бж҃е́ственнѣйшїй проѡбразѝ дре́вле мѡѷсе́й, въ чермнѣ́мъ мо́ри прове́дъ і҆и҃лѧ крⷭ҇то́мъ твои́мъ, во́дꙋ жезло́мъ пресѣ́къ. пѣ́снь тебѣ̀ и҆схо́днꙋю воспѣва́ѧ, хрⷭ҇тѐ бж҃е.</p>
<p>[Во ст҃ꙋ́ю па́схꙋ:] Воскрⷭ҇нїѧ де́нь, просвѣти́мсѧ лю́дїе, па́сха, гдⷭ҇нѧ па́сха: ѿ сме́рти бо къ жи́зни, и҆ ѿ землѝ къ нб҃сѝ, хрⷭ҇то́съ бг҃ъ на́съ преведѐ, побѣ́днꙋю пою́щыѧ. <!-- ! їм. 0006.тїѳ л. г҃ ѡ҆б.--></p>
<p>[Въ недѣ́лю ѳѡмы̀:] Пои́мъ всѝ лю́дїе, ѿ го́рькїѧ рабо́ты фараѡ́ни, і҆и҃лѧ и҆змѣ́ншемꙋ, и҆ во глꙋбинѣ̀ морстѣ́й нога́ми немо́крыми наста́вльшемꙋ, пѣ́снь побѣ́днꙋю, ꙗ҆́кѡ просла́висѧ.</p>
<p>[Во ᲂу҆спе́нїе бцⷣы:] Преꙋкраше́ннаѧ бж҃е́ственною сла́вою, сщ҃е́ннаѧ и҆ сла́внаѧ дв҃о па́мѧть твоѧ̀, всѧ̑ собра̀ къ весе́лїю вѣ̑рныѧ, начина́ющей марїа́мѣ, съ ли́ки и҆ тѷмпа́ны, твоемꙋ̀ пою́щыѧ є҆диноро́дномꙋ, сла́внѡ ꙗ҆́кѡ просла́висѧ.</p>
<p>[Ѻ҆смогла́сника:]</p>
<p>Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ і҆и҃лѧ, ꙗ҆́кѡ просла́висѧ.</p>
<p>Пои́мъ гдⷭ҇еви пѣ́снь но́вꙋю, непроходи́мое бо ѡ҆землени́въ, чермно́е, пѣшеше́ствовати сотворѝ сынѡ́мъ і҆и҃лєвымъ, и҆ сопроти̑вныѧ врагѝ покры̀ мо́ре.</p>
<p>Похвалꙋ̀ бг҃ови́децъ мѡѷсе́й і҆и҃лю предвозглаша́етъ, начина́етъ же марїа́мъ премꙋ̑дрымъ <!-- ! їм. 0007.тїѳ л. д҃ --> жена́мъ: пѣ́снь побѣ́днꙋю и҆зба́вителю бг҃ꙋ всѝ воспои́мъ.</p>
<p>Столпо́мъ ѻ҆́гненнымъ и҆ ѻ҆́блачнымъ і҆и҃лѧ наставле́й ꙗ҆́кѡ бг҃ъ, мо́ре разве́рже, колесни̑цы же фараѡ́нѡвы глꙋбино́ю покры̀: пои́мъ пѣ́снь побѣ́днꙋю, ꙗ҆́кѡ є҆ди́нъ просла́висѧ.</p>
<p>Го́рькїѧ рабѡ́ты и҆зба́вльсѧ і҆и҃ль, непроходи́мое про́йде ꙗ҆́кѡ сꙋ́шꙋ: врага̀ зрѧ̀ потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ, чꙋдодѣ́ющемꙋ мы́шцею высо́кою, ꙗ҆́кѡ просла́висѧ.</p>
<p>Пои́мъ пѣ́снь но́вꙋю бг҃ꙋ, ѿ рабо́ты фараѡ́новы и҆зба́вльшемꙋ сы́ны і҆и҃лєвы, и҆ въ пꙋсты́ни ты̑ѧ препита́вшемꙋ, ꙗ҆́кѡ сла́внѡ просла́висѧ.</p>
<p>Фараѡ́на съ колесни́цами въ мо́ри хрⷭ҇то́съ потопѝ и҆ наста́ви лю́ди, пою́щыѧ и҆ глаго́лющыѧ: пои́мъ гдⷭ҇еви, сла́внѡ бо просла́висѧ.</p>
<p>Вознесꙋ̀ тѧ̀ бж҃е сп҃се мо́й, ꙗ҆́кѡ воскре́слъ є҆сѝ ѿ ме́ртвыхъ, попра́въ сме́рть. <!-- ! їм. 0008.тїѳ л. д҃ ѡ҆б. --></p>
<p>Гдⷭ҇еви пои́мъ побѣ́днꙋю пѣ́снь, во и҆схо́дѣ і҆и҃левѣ и҆з̾ є҆гѵ́пта, чермна́гѡ мо́рѧ, и҆ і҆ѻрда́на стрꙋи̑ ѡ҆гꙋсти́вшемꙋ є҆ди́номꙋ пресла́внѡ, лю́демъ пѣшеше́ствꙋющымъ посредѣ̀ є҆гѡ̀: сла́внѡ бо просла́висѧ.</p>
<p>Помо́гшемꙋ бг҃ꙋ во є҆гѵ́птѣ мѡѷсе́ови, и҆ тѣ́мъ фараѡ́на со всево́инствомъ погрꙋзи́вшемꙋ, побѣ́днꙋю пѣ́снь пои́мъ, ꙗ҆́кѡ просла́висѧ.</p>
<p>Пѣ́снь в҃.</p>
<p>Вонмѝ нб҃о, и҆ возглаго́лю, ꙗ҆́кѡ сло́во ѻ҆́ч҃ее во́лею сни́де на зе́млю, приклони́въ нб҃са̀, и҆ бы́сть человѣ́къ, да человѣ́ка сп҃се́тъ, ꙗ҆́кѡ чл҃вѣколю́бецъ.</p>
<p>Вонмѝ гла́сꙋ моемꙋ̀ ѿ дв҃ы рожде́йсѧ, и҆ глаго́лы моѧ̑ внꙋшѝ, ꙗ҆́кѡ и҆́мѧ твоѐ ди́вное гдⷭ҇и призва́хъ.</p>
<p>Вонмѝ нб҃о, и҆ слы́ши землѐ, и҆ хрⷭ҇та̀ воспо́й пелена́ми ѡ҆бви́таго, и҆ вери̑ги прегрѣше́нїй мои́хъ разрѣши́вшаго. <!-- ! їм. 0009.тїѳ л. є҃--></p>
<p>Вонмѝ нб҃о и҆ возглаго́лю, и҆ да слы́шитъ землѧ̀ глаго́лы ᲂу҆́стъ мои́хъ, ꙗ҆́кѡ и҆́мѧ твоѐ гдⷭ҇и, призва́хъ.</p>
<p>Вонмѝ нб҃о, и҆ возглаго́лю, и҆ воспою̀ хрⷭ҇та̀ сп҃са мі́рови, є҆ди́наго чл҃вѣколю́бца.</p>
<p>Вонмѝ гла́сꙋ моле́нїѧ моегѡ̀ цр҃ю̀ и҆ бж҃е мо́й, пѣ́сненнѡ тебѣ̀ вопїю̀: ꙗ҆́кѡ къ тебѣ̀ помолю́сѧ гдⷭ҇и, и҆ сп҃си́ мѧ.</p>
<p>Ви́дите ви́дите, ꙗ҆́кѡ бг҃ъ а҆́зъ є҆́смь, порабощє́нныѧ лю́ди і҆и҃лєвы, мѡѷсе́ю народоводи́ти въ пꙋсты́ни повелѣ́вый, и҆ сп҃сы́й ꙗ҆́кѡ си́ленъ вла́стїю мое́ю.</p>
<p>Ви́дите ви́дите, ꙗ҆́кѡ а҆́зъ є҆́смь сп҃съ мі́ра, свѣ́тъ и҆́стинный, и҆сто́чникъ жи́зни, сн҃ъ бж҃їй.</p>
<p>Пѣ́снь г҃.</p>
<p>Є҆ди́не вѣ́дый человѣ́ческагѡ сꙋщества̀ не́мощь, и҆ млⷭ҇тивнѡ въ нѐ воѡбра́жьсѧ, препоѧ́ши мѧ̀ съ высоты̀ си́лою, є҆́же вопи́ти <!-- ! їм. 0010.тїѳ л. є҃ ѡ҆б. --> тебѣ̀ ꙾ст҃ы́й, ѡ҆дꙋшевле́нный хра́ме꙾<footnote lang="cu">꙾ст҃ъ ѡ҆дꙋшевле́нный хра́мъ꙾</footnote> неизрече́нныѧ сла́вы твоеѧ̀, чл҃вѣколю́бче.</p>
<p>Высокоцрⷭ҇твꙋѧй, безнача́льне млⷭ҇тиве сло́ве, при́зри, вонми́ ми, слезоточа́щаѧ прилѣ́жнѡ вопїѧ́ше тѝ дре́вле а҆́нна: но ꙗ҆́кѡ ѻ҆́нꙋю ᲂу҆слы́шалъ є҆сѝ рыда́ющꙋю, и҆ на́шѧ ᲂу҆твердѝ мы́сли цр҃ю̀, досто́йнѡ пѣ́ти твоѐ ржⷭ҇тво̀.</p>
<p>[Въ ржⷭ҇тво̀ хрⷭ҇то́во:] Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ гдⷭ҇и.</p>
<p>При́зри на пѣ̑нїѧ рабѡ́въ бл҃годѣ́телю, врага̀ смирѧ́ѧ вознесе́ннꙋю горды́ню: носѧ́й же всеви́дче грѣха̀ превы́ше непоколе́блемѡ, ᲂу҆тверждє́нныѧ бл҃же пѣвцы̀, ѡ҆снова́нїемъ вѣ́ры.</p>
<p>[Чⷭ҇тна́гѡ крⷭ҇та̀:] Оу҆твердѝ влⷣко хрⷭ҇тѐ, крⷭ҇то́мъ на ка́мени мѧ̀ вѣ́ры, не поколеба́тисѧ ᲂу҆мꙋ̀, прилѡ́ги врага̀ ѕла́гѡ: є҆ди́нъ бо є҆сѝ ст҃ъ. <!-- ! їм. 0011.тїѳ л. ѕ҃ --></p>
<p>[Па́схи:] Прїиди́те пи́во пїе́мъ но́вое, не ѿ ка́мене непло́дна чꙋдодѣ́емое, но нетлѣ́нїѧ и҆сто́чникъ, и҆з̾ гро́ба ѡ҆дожди́вша хрⷭ҇та̀: въ не́мже ᲂу҆твержда́емсѧ.</p>
<p>[Ѳѡмы̀:] Оу҆твердѝ менѐ хрⷭ҇тѐ, на недви́жимомъ ка́мени за́повѣдей твои́хъ, и҆ просвѣти́ мѧ свѣ́томъ лица̀ твоегѡ̀: нѣ́сть бо ст҃ъ па́че тебѐ, чл҃вѣколю́бче.</p>
<p>[ᲂу҆спе́нїѧ бцⷣы:] Содѣ́тельнаѧ и҆ содержи́тельнаѧ всѣ́хъ бж҃їѧ мꙋ́дросте и҆ си́ло, непрекло́ннꙋ, недви́жимꙋ цр҃ковь ᲂу҆твердѝ хрⷭ҇тѐ: є҆ди́нъ бо є҆сѝ ст҃ъ, во ст҃ы́хъ почива́ѧй.</p>
<p>[Ѻ҆смогла́сника:]</p>
<p>Ка́мень є҆го́же небрего́ша зи́ждꙋщїи, бы́сть во главꙋ̀ ᲂу҆́гла: то́й є҆́сть ка́мень, на не́мже ᲂу҆твердѝ цр҃ковь хрⷭ҇то́съ, ю҆́же ѿ ꙗ҆зы̑къ и҆скꙋпѝ.</p>
<p>Оу҆твержде́й сло́вомъ нб҃са̀, и҆ зе́млю ѡ҆снова́вый бж҃е, и҆ менѐ ᲂу҆твердѝ вопїю́ща тебѣ̀ пѣ́снь: ст҃ъ є҆сѝ гдⷭ҇и. <!-- ! їм. 0012.тїѳ л. ѕ҃ ѡ҆б.--></p>
<p>Пре́жде зача́тїѧ чⷭ҇тна́гѡ самꙋ́ила, несꙋмнѣ́ннѡ бг҃ꙋ ѡ҆бѣща́вши, сщ҃еннома́ти а҆́нна, ны́нѣ ра́дꙋющисѧ пое́тъ съ на́ми: ᲂу҆тверди́сѧ въ гдⷭ҇ѣ се́рдце моѐ.</p>
<p>Не мꙋ́дростїю и҆ бога́тствомъ да хва́литсѧ сме́ртный свои́мъ, но вѣ́рою гдⷭ҇нею, правосла́внѡ взыва́ѧ хрⷭ҇тꙋ̀ бг҃ꙋ, и҆ поѧ̀ при́снѡ: на ка́мени твои́хъ за́повѣдей ᲂу҆тверди́ мѧ, влⷣко.</p>
<p>Да ᲂу҆тверди́тсѧ се́рдце моѐ въ во́ли твое́й хрⷭ҇тѐ бж҃е, и҆́же над̾ вода́ми нб҃о ᲂу҆твержде́й второ́е, и҆ ѡ҆снова́вый на вода́хъ зе́млю, всеси́льне.</p>
<p>Оу҆твердѝ гдⷭ҇и цр҃ковь твою̀, ю҆́же стѧжа́лъ є҆сѝ си́лою крⷭ҇та̀ твоегѡ̀, и҆́мже врага̀ побѣди́лъ є҆сѝ, и҆ просвѣти́лъ є҆сѝ вселе́ннꙋю.</p>
<p>Оу҆твержде́нїе мѝ бꙋ́ди, ѡ҆снова́вый зе́млю на вода́хъ, ꙗ҆́кѡ нѣ́сть ст҃ъ, па́че тебѐ, гдⷭ҇и.</p>
<p>Оу҆твержде́й сло́вомъ твои́мъ вселе́ннꙋю, ꙗ҆́же не подви́житсѧ, ᲂу҆твердѝ и҆ на́шꙋ мы́сль въ стра́хъ тво́й, влⷣко гдⷭ҇и. <!-- ! їм. 0013.тїѳ л. з҃--></p>
<p>Да ᲂу҆тверди́тсѧ се́рдце моѐ наде́ждею хрⷭ҇тѐ бла́гъ твои́хъ, да непреста́ннѡ съ пѣ́снїю пѣ́нїе взыва́ю тѝ: и҆́бо нѣ́сть ст҃ъ па́че тебѐ, чл҃вѣколю́бче.</p>
<p>Пѣ́снь д҃.</p>
<p>Го́рꙋ тѧ̀ бл҃года́тїю бж҃їею прїѡсѣне́ннꙋю, прозорли́выма а҆ввакꙋ́мъ ᲂу҆смотри́въ ѻ҆чи́ма, и҆з̾ тебѐ и҆зы́ти і҆и҃левꙋ провозглаша́ше ст҃о́мꙋ, во сп҃се́нїе на́ше и҆ ѡ҆бновле́нїе.</p>
<p>Оу҆слы́шавъ прⷪ҇ро́къ хрⷭ҇тѐ слꙋ́хъ тво́й, ᲂу҆боѧ́сѧ, ꙗ҆́кѡ и҆́маши ѿ дв҃ы пройтѝ, и҆ возопѝ тре́петомъ: сла́ва си́лѣ твое́й, гдⷭ҇и.</p>
<p>[Въ ржⷭ҇тво̀ хрⷭ҇то́во:] Же́злъ и҆з̾ ко́рене і҆ессе́ова, и҆ цвѣ́тъ ѿ негѡ̀ хрⷭ҇тѐ, ѿ дв҃ы прозѧ́блъ є҆сѝ и҆з̾ горы̀ хва́льный, прїѡсѣне́нныѧ ча́щи, прише́лъ є҆сѝ вопло́щьсѧ ѿ неискꙋсомꙋ́жныѧ невеще́ственный и҆ бж҃е: сла́ва си́лѣ твое́й, гдⷭ҇и. <!-- ! їм. 0014.тїѳ л. з҃ ѡ҆б. --></p>
<p>Ро́да человѣ́ча ѡ҆бновле́нїе, дре́вле поѧ̀ прⷪ҇ро́къ а҆ввакꙋ́мъ предвозвѣща́етъ, ви́дѣти неизрече́ннѡ сподо́бивсѧ ѡ҆́бразъ: млады́й млⷣнецъ бо и҆з̾ горы̀ дв҃ы и҆зы́де, люде́й во ѡ҆бновле́нїе сло́во.</p>
<p>[Чⷭ҇тна́гѡ крⷭ҇та̀:] На крⷭ҇тѣ̀ тѧ̀ си́льне свѣти́ло вели́кое ви́дѣвъ, тре́петомъ взѧ́тсѧ, лꙋчѝ сопрѧ́тавъ скры̀, всѧ́ же тва́рь воспѣ̀ со стра́хомъ твоѐ долготерпѣ́нїе: и҆́бо и҆спо́лнисѧ землѧ̀ твоегѡ̀ хвале́нїѧ.</p>
<p>[Па́схи:] На бж҃е́ственнѣй стра́жи, бг҃оглаго́ливый а҆ввакꙋ́мъ, да ста́нетъ съ на́ми и҆ пока́жетъ свѣтоно́сна а҆́гг҃ла ꙗ҆́снѡ глаго́люща: дне́сь сп҃се́нїе мі́рꙋ, ꙗ҆́кѡ воскр҃се хрⷭ҇то́съ, ꙗ҆́кѡ всеси́ленъ.</p>
<p>[Ѳѡмы̀:] Ве́лїѧ та́йна твоегѡ̀ хрⷭ҇тѐ смотре́нїѧ: сїю́ бо свы́ше прови́дѧ, бг҃озри́тельнѡ а҆ввакꙋ́мъ, и҆зше́лъ є҆сѝ, вопїѧ́ше тебѣ̀, во сп҃се́нїе люде́й твои́хъ, чл҃вѣколю́бче.</p>
<p>[Оу҆спе́нїѧ:] Рѣ̑чи прⷪ҇ро́кѡвъ и҆ гада̑нїѧ, воплоще́нїе проѧви́ша ѿ дв҃ы твоѐ хрⷭ҇тѐ, <!-- ! їм. 0015.тїѳ л. и҃ --> сїѧ́нїе блиста́нїѧ твоегѡ̀, во свѣ́тъ ꙗ҆зы́кѡвъ и҆зы́детъ, и҆ возгласи́тъ тебѣ̀ бе́здна съ весе́лїемъ: си́лѣ твое́й сла́ва, чл҃вѣколю́бче.</p>
<p>[Ѡ҆смогла́сника:]</p>
<p>Дх҃омъ прови́дѧ прⷪ҇ро́че а҆ввакꙋ́ме, словесѐ воплоще́нїе, проповѣ́далъ є҆сѝ вопїѧ̀: внегда̀ прибли́житисѧ лѣ́тѡмъ, позна́ешисѧ: внегда̀ прїитѝ вре́мени, пока́жешисѧ. сла́ва си́лѣ твое́й, гдⷭ҇и.</p>
<p>Слы́ша дре́вле а҆ввакꙋ́мъ хрⷭ҇тѐ чꙋ́дный тво́й слꙋ́хъ, и҆ стра́хомъ взыва́ше: ѿ ю҆́га бг҃ъ прїи́детъ, и҆ ст҃ы́й ѿ горы̀ прїѡсѣне́нныѧ ча́щи, сп҃стѝ пома̑занныѧ. сла́ва си́лѣ твое́й, гдⷭ҇и.</p>
<p>А҆ввакꙋ́мъ сла́вное твоѐ прише́ствїе а҆́бїе сло́ве прови́дѧ, вопїѧ́ше: ᲂу҆слы́шахъ гдⷭ҇и, ꙗ҆́кѡ ѿ горы̀ ст҃ы́ѧ прїи́деши, во сп҃се́нїе человѣ́кѡвъ и҆ стра́ха и҆спо́лнь бы́въ взыва́етъ: ꙗ҆́кѡ вє́лїѧ дѣла̀ хрⷭ҇тѐ мо́й твоеѧ̀ сла́вы. <!-- ! їм. 0016.тїѳ л. и҃ ѡ҆б.--></p>
<p>Слꙋ́хъ тво́й, гдⷭ҇и, ᲂу҆слы́шахъ, и҆ ᲂу҆боѧ́хсѧ, дѣла̀ твоѧ̑ разꙋмѣ́хъ, и҆ ᲂу҆жасо́хсѧ: ꙗ҆́кѡ бг҃ъ пре́жде вѣ̑къ сы́й ѿ дв҃ы рожде́йсѧ бы́сть чл҃вѣ́къ.</p>
<p>Съ чꙋ́днымъ ста́въ а҆ввакꙋ́момъ, на бж҃е́ственнѣй твое́й стра́жи григо́рїе, и҆ сꙋ́щаго на ра̑мꙋ херꙋві̑мскꙋ позна́вый, всемі́рнагѡ бы́лъ є҆сѝ возвѣсти́тель сп҃се́нїѧ, при́снѡ зовы́й: сла́ва си́лѣ твое́й, гдⷭ҇и.</p>
<p>Взѧ́тсѧ со́лнце, и҆ лꙋна̀ ста̀ въ чи́нѣ свое́мъ: возне́слсѧ є҆сѝ долготерпѣли́ве на дре́во, и҆ водрꙋзи́лъ є҆сѝ на не́мъ цр҃ковь твою̀.</p>
<p>Что̀ вопїе́ши дх҃омъ, рцы̀ прⷪ҇ро́че, прови́дѣвъ ᲂу҆жаснꙋ́лсѧ є҆сѝ; бг҃а разꙋмѣ́въ ѿ дв҃ы, соедине́на мнѣ̀ пло́тїю: тѣ́мже ᲂу҆жаса́юсѧ.</p>
<p>Ꙗ҆́кѡ бг҃ъ воплоща́етсѧ, не пострада́въ преложе́нїѧ, бж҃е́ственный ᲂу҆жасе́сѧ ᲂу҆слы́шавъ а҆ввакꙋ́мъ. и҆ є҆́же въ бг҃овѣ́дѣнїе ѿ і҆дѡлонеи́стовства разꙋмѣ́въ вѣ́рныхъ сп҃се́нїе, взыва́ше: гдⷭ҇и, сла́ва си́лѣ твое́й. <!-- ! їм. 0017.тїѳ л. ѳ҃ --></p>
<p>Оу҆слы́шахъ гдⷭ҇и, слꙋ́хъ тво́й и҆ ᲂу҆боѧ́хсѧ, разꙋмѣ́въ дѣла̀ твоѧ̑, прⷪ҇ро́къ глаго́лаше, и҆ просла́вихъ си́лꙋ твою̀.</p>
<p>Возсїѧ̀ бл҃года́ть твоѧ̑ ꙗ҆зы́кѡмъ, и҆ ви́дѣша концы̀ сла́вꙋ твою̀, ꙗ҆́кѡ крⷭ҇то́мъ твои́мъ мі́ръ ве́сь сп҃слъ є҆сѝ.</p>
<p>Разꙋмѣ́хъ всеси́льне, твоѐ смотре́нїе, и҆ со стра́хомъ просла́вихъ тѧ̀, сп҃се.</p>
<p>Оу҆слы́шахъ гдⷭ҇и, слꙋ́хъ тво́й и҆ ᲂу҆боѧ́хсѧ: ꙗ҆́кѡ крⷭ҇то́мъ твои́мъ мі́ръ просвѣти́лъ є҆сѝ, и҆ на́мъ дарова́лъ є҆сѝ твоѐ воскрⷭ҇нїе.</p>
<p>Слꙋ́хъ си́лы твоеѧ̀ прⷪ҇ро́къ а҆ввакꙋ́мъ ᲂу҆слы́шавъ ᲂу҆боѧ́сѧ, дѣла̀ твоѧ̑ бж҃е, разꙋмѣ́въ ᲂу҆жасе́сѧ, и҆ вопїѧ́ше: сла́ва си́лѣ, твое́й гдⷭ҇и.</p>
<p>Пѣ́снь є҃.</p>
<p>Просвѣти́вый сїѧ́нїемъ прише́ствїѧ твоегѡ̀ хрⷭ҇тѐ, и҆ ѡ҆свѧти́вый крⷭ҇то́мъ твои́мъ мі́ра концы̀, сердца̀ просвѣтѝ свѣ́томъ твоегѡ̀ бг҃оразꙋ́мїѧ, правосла́внѡ пою́щихъ тѧ̀. <!-- ! їм. 0018.тїѳ л. ѳ҃ ѡ҆б.--></p>
<p>Ѽ всеви́дче, царе́й сла́во, кто̀ твоемꙋ̀ чл҃вѣколю́бїю земноро́дныхъ не ᲂу҆диви́тсѧ; на земли́ бо ꙗ҆ви́лсѧ є҆сѝ не ѡ҆ста́вль ѻ҆ч҃ескихъ, дне́сь всю̀ ѡ҆бновлѧ́ѧй тва́рь и҆ ми́ръ ꙗ҆́кѡ є҆ди́нъ миронача́льникъ подаѧ́й.</p>
<p>[Въ ржⷭ҇тво̀ хрⷭ҇то́во:] Бг҃ъ сы́й ми́ра, ѻ҆ц҃ъ щедрѡ́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща посла́лъ є҆сѝ на́мъ: тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи ᲂу҆́тренююще, славосло́вимъ тѧ̀, чл҃вѣколю́бче.</p>
<p>И҆з̾ но́щи дѣ́лъ ѡ҆мраче́нныѧ пре́лести, ѡ҆чище́нїе на́мъ хрⷭ҇тѐ бо́дреннѡ, ны́нѣ соверша́ющымъ пѣ́снь ꙗ҆́кѡ бл҃годѣ́телю, прїидѝ, подава́ѧй ᲂу҆до́бнꙋ стезю̀, по не́йже востека́юще ѡ҆брѧ́щемъ сла́вꙋ.</p>
<p>[Чⷭ҇тна́гѡ крⷭ҇та̀:] Оу҆́тренююще тѧ̀ воспѣва́емъ сп҃се ще́дре, ми́ръ ѡ҆брѣ́тше крⷭ҇то́мъ твои́мъ, и҆́мже ѡ҆бнови́лъ є҆сѝ ро́дъ человѣ́ческїй, къ свѣ́тꙋ невече́рнемꙋ вводѧ̀ на́съ. <!-- ! їм. 0019.тїѳ л. і҃--></p>
<p>[Па́схи:] Оу҆́тренюемъ ᲂу҆́треннюю глꙋбокꙋ̀, и҆ вмѣ́стѡ мѵ́ра пѣ́снь принесе́мъ влⷣцѣ, и҆ хрⷭ҇та̀ ᲂу҆́зримъ пра́вды сл҃нце, всѣ̑мъ жи́знь возсїѧ́юща.</p>
<p>[ᲂу҆спе́нїѧ бцⷣы:] Бж҃їю и҆ неизрече́ннꙋю добро́тꙋ добродѣ́телей твои́хъ хрⷭ҇тѐ и҆сповѣ́мъ: ѿ присносꙋ́щныѧ бо сла́вы, соприсносꙋ́щное и҆ ѵ҆поста́сное возсїѧ́вый сїѧ́нїе, и҆з̾ дв҃ственныѧ ᲂу҆тро́бы, сꙋ́щымъ во тьмѣ̀ и҆ сѣ́ни вопло́щьсѧ, возсїѧ́лъ є҆сѝ сл҃нце.</p>
<p>[Ѻ҆смогла́сника:] Тво́й ми́ръ да́ждь на́мъ, сн҃е бж҃їй, и҆но́гѡ бо ра́звѣ тебѐ бг҃а не зна́емъ: и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.</p>
<p>Ѿ но́щи ᲂу҆́тренююще, пое́мъ тѧ̀ хрⷭ҇тѐ, ѻ҆ц҃ꙋ̀ собезнача́льна, и҆ сп҃са дꙋ́шъ на́шихъ: ми́ръ мі́рови пода́ждь, чл҃вѣколю́бче.</p>
<p>Оу҆́гль горѧ́щїй, и҆́же до и҆са́їиныхъ ᲂу҆сте́нъ серафі́мъ приложѝ нѣ́когда, клеща́ми взе́мъ, <!-- ! їм. 0020.тїѳ л. і҃ ѡ҆б. --> и҆ приложе́нъ: ѻ҆́нъ же ѡ҆чище́нъ бы́въ, пра́вдѣ наꙋчи́тесѧ, всѣ̑мъ проповѣ́даше.</p>
<p>Свѣ́тъ тво́й гдⷭ҇и, и҆ и҆́стинꙋ твою̀ низпослѝ, є҆́же наста́вити на́съ на повелѣ̑нїѧ твоѧ̑, и҆ да́рꙋй на́мъ ми́ръ тво́й чл҃вѣколю́бче.</p>
<p>Свѣ́тлый на́мъ возсїѧ́й свѣ́тъ присносꙋ́щный ᲂу҆́тренюющымъ ѡ҆ сꙋдьба́хъ за́повѣдей твои́хъ, влⷣко чл҃вѣколю́бче, хрⷭ҇тѐ бж҃е на́шъ.</p>
<p>Ѿ но́щи ᲂу҆́тренююще, тебѣ̀ сла́вꙋ возсыла́емъ гдⷭ҇и бж҃е на́шъ, тво́й ми́ръ да́ждь на́мъ, ꙗ҆́кѡ ра́звѣ тебѐ бг҃а и҆но́гѡ не вѣ́мы.</p>
<p>Ѡ҆зарѝ на́шъ ᲂу҆́мъ бж҃е, свѣ́томъ за́повѣдей твои́хъ, и҆ свѣ́тлостїю бл҃года́ти твоеѧ̀, да́рꙋѧ на́мъ бл҃же твоѧ̑ млⷭ҇ти: занѐ свѣ́тъ и҆ ми́ръ повелѣ̑нїѧ твоѧ̑.</p>
<p>Ѿ но́щи ᲂу҆́тренююще, воспѣва́емъ тѧ̀ хрⷭ҇тѐ бж҃е, ѡ҆бнища́вшаго на́съ ра́ди, и҆ крⷭ҇тъ и҆ сме́рть, пло́тїю претерпѣ́вшаго.</p>
<p>Свѣ́тъ тво́й незаходи́мый возсїѧ́й хрⷭ҇тѐ, въ сердца̀ вѣ́рнѡ пою́щихъ тѧ̀, ми́ръ подава́ѧй <!-- ! їм. 0021.тїѳ л. а҃і --> на́мъ, па́че ᲂу҆ма̀: тѣ́мъ ѿ но́щи невѣ́дѣнїѧ, ко дню̀ свѣ́томъ твои́мъ текꙋ́ще, славосло́вимъ тѧ̀, чл҃вѣколю́бче.</p>
<p>Ѿ но́щи невѣ́дѣнїѧ просвѣще́й концы̀, просвѣти́ мѧ ᲂу҆́тромъ чл҃вѣколю́бїѧ твоегѡ̀ гдⷭ҇и.</p>
<p>Ꙗ҆́кѡ просвѣще́нїе на́ше сы́й хрⷭ҇тѐ, просвѣтѝ на́съ защи́тителю жи́зни на́шеѧ, сохрани́ ны надѣ́ющыѧсѧ на тѧ̀.</p>
<p>Пѣ́снь ѕ҃.</p>
<p>Ѡ҆бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ. сп҃сѝ лю́ди твоѧ̑ бж҃е на́шъ, ты́ бо крѣ́пость немощствꙋ́ющихъ и҆ и҆справле́нїе.</p>
<p>Во глꙋбинꙋ̀ поги́бели, ѻ҆каѧ́нное є҆стество̀ хрⷭ҇тѐ мо́й сп҃се дости́гшее дре́вле лежа́ше, ᲂу҆вы̀ мнѣ̀ въ те́мныхъ глꙋбо́кихъ: поне́же твое́ю бж҃е́ственною си́лою, къ нб҃сѝ взы́де, <!-- ! їм. 0022.тїѳ л. а҃і ѡ҆б.--> краснѣ́йшымъ добро́тамъ, пожрꙋ̀ тебѣ̀ сп҃се вопїе́тъ, же́ртвꙋ хвале́нїѧ.</p>
<p>[Въ ржⷭ҇тво̀ хрⷭ҇то́во:] И҆з̾ ᲂу҆тро́бы і҆ѡ́нꙋ младе́нца и҆зблева̀ морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆ пло́ть прїе́мшее про́йде сохра́ньшее нетлѣ́ннꙋ: є҆гѡ́же бо не пострада̀ и҆стлѣ́нїѧ, ро́ждшꙋю сохранѝ неврежде́ннꙋ.</p>
<p>Ѡ҆бита́ѧ і҆ѡ́на въ преиспо́днихъ морски́хъ, прїитѝ молѧ́шесѧ, и҆ бꙋ́рю ᲂу҆толи́ти: ᲂу҆нзе́нъ же а҆́зъ мꙋча́щагѡ стрѣло́ю, хрⷭ҇тꙋ̀ воспѣва́ю, ѕѡ́лъ гꙋби́телю, ско́рѡ прїитѝ тебѣ̀ къ мое́й лѣ́ности.</p>
<p>[Крⷭ҇та̀:] Ѡ҆́бразъ бж҃е́ственнагѡ крⷭ҇та̀, і҆ѡ́на во чре́вѣ ки́товѣ, просте́ртыма дла́ньма проначерта̀, и҆ взира́ше сп҃се́нъ ѿ ѕвѣ́рѧ, си́лою твое́ю, сло́ве.</p>
<p>[Па́схи:] Снизше́лъ є҆сѝ въ преиспѡ́днѧѧ землѝ, и҆ сокрꙋши́лъ є҆сѝ верєѝ вѣ̑чныѧ, содержа́щыѧ свѧ̑занныѧ хрⷭ҇тѐ, и҆ тридне́венъ <!-- ! їм. 0023.тїѳ л. в҃і --> ꙗ҆́кѡ ѿ ки́та і҆ѡ́на, воскре́слъ є҆сѝ ѿ гро́ба.</p>
<p>[Ѳѡмы̀:] Прⷪ҇ро́ка сп҃слъ є҆сѝ ѿ ки́та чл҃вѣколю́бче, и҆ менѐ и҆з̾ глꙋбины̀ прегрѣше́нїй возведѝ, молю́сѧ.</p>
<p>[Оу҆спе́нїѧ бцⷣы:] Морскі́й пꙋчиноро́дный ки́товъ внꙋ́треннїй ѻ҆́гнь, тридне́внагѡ твоегѡ̀ погребе́нїѧ проѡбраже́нїе, є҆гѡ́же і҆ѡ́на прⷪ҇ро́къ показа́сѧ: сп҃се́нъ бо ꙗ҆́кѡ и҆ предпосла́сѧ, неврежде́нъ вопїѧ́ше: пожрꙋ́ ти со гла́сомъ хвале́нїѧ гдⷭ҇и.</p>
<p>[Ѻ҆смогла́сника:]</p>
<p>Прⷪ҇ро́ка і҆ѡ́нꙋ подража́ѧ вопїю̀: живо́тъ мо́й бл҃же, свободѝ и҆з̾ тлѝ, и҆ сп҃си́ мѧ сп҃се мі́ра, зовꙋ́ща: сла́ва тебѣ̀.</p>
<p>И҆з̾ глꙋбины̀ въ ско́рби вопїѧ́ше: возведѝ ѿ тлѝ живо́тъ мо́й, прⷪ҇ро́къ і҆ѡ́на къ тебѣ̀ чл҃вѣколю́бцꙋ.</p>
<p>И҆́же въ по́нтѣ под̾е́мый ѕлоключе́нїе, ᲂу҆бѣже́нїемъ бꙋ́ри и҆ метне́нїемъ жре́бїѧ, и҆ <!-- ! їм. 0024.тїѳ л. в҃і ѡ҆б. --> ᲂу҆сты̀ ꙗ҆́тъ бы́въ морска́гѡ ѕвѣ́рѧ, невреди́мь пребы́въ, но вопїѧ́ше і҆ѡ́на къ тебѣ̀: живо́тъ мо́й да взы́детъ хрⷭ҇тѐ.</p>
<p>Ѿве́рглъ мѧ̀ є҆сѝ во глꙋбины̀ се́рдца морска́гѡ, и҆ сп҃слъ є҆сѝ мѧ̀ сп҃се, ѿ рабо́ты сме́ртныѧ, и҆ разрѣши́лъ є҆сѝ ᲂу҆́зы беззако́нїй мои́хъ.</p>
<p>Ꙗ҆́кѡ і҆ѡ́нꙋ прⷪ҇ро́ка, возведѝ хрⷭ҇тѐ бж҃е живо́тъ мо́й ѿ тлѝ, вопїю́ ти чл҃вѣколю́бче, ꙗ҆́кѡ жи́знь ᲂу҆ тебѐ є҆́сть, и҆ нетлѣ́нїе и҆ си́ла.</p>
<p>Со і҆ѡ́ною вопїе́мъ тѝ гдⷭ҇и, со гла́сомъ хвале́нїѧ молѧ́щесѧ: возведѝ ѿ тлѝ живо́тъ на́шъ.</p>
<p>Ве́сь ѿ страсте́й безмѣ́рныхъ содержꙋ́сѧ, и҆ ки́томъ ѕѡ́лъ снизпадо́хъ: но возведѝ и҆з̾ и҆стлѣ́нїѧ мѧ̀ бж҃е, ꙗ҆́коже пре́жде і҆ѡ́нꙋ, и҆ вѣ́рою безстра́стїе мѝ да́рꙋй, ꙗ҆́кѡ да во гла́сѣ хвале́нїѧ и҆ сп҃се́нїѧ дꙋ́хомъ пожрꙋ́ ти. <!-- ! їм. 0025.тїѳ л. г҃і --></p>
<p>Ꙗ҆́кѡ во глꙋбины̑ мѡрскі́ѧ ѿве́ргсѧ, и҆ ᲂу҆глѣбо́хъ въ тимѣ́нїи глꙋбины̀, ѿ ѿча́ѧнїѧ ᲂу҆́мныѧ зимы̀, лѣ́ности моеѧ̀, хрⷭ҇тѐ, и҆зми́ мѧ, ꙗ҆́кѡ і҆ѡ́нꙋ ѿ ѕвѣ́рѧ.</p>
<p>Пѣ́снь з҃.</p>
<p>Тебѐ ᲂу҆́мнꙋю бцⷣе пе́щь, разсмотрѧ́емъ вѣ́рнїи: ꙗ҆́коже бо ѻ҆́троки сп҃сѐ трѝ превозноси́мый, мі́ръ ѡ҆бновѝ, во чре́вѣ твое́мъ всецѣ́лъ, хва́льный ѻ҆тцє́въ бг҃ъ, и҆ препросла́вленъ.</p>
<p>Ꙗ҆́кѡ ѻ҆́троцы дре́вле, зове́мъ тебѣ̀ сло́ве: бꙋ́ди твои́хъ рабѡ́въ сп҃се, храни́тель и҆ покро́въ, и҆ сп҃сѝ всѧ̑ ѿ прило́га сопроти́внагѡ, ꙗ҆́кѡ да пою́ще твоѐ ржⷭ҇тво̀, во вѣ́ки глаго́лемъ: бл҃гослове́нъ є҆сѝ.</p>
<p>[Въ ржⷭ҇тво̀ хрⷭ҇то́во:] Ѻ҆́троцы бл҃гоче́стїю совоспита́ни, ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ не ᲂу҆боѧ́шасѧ, но посредѝ <!-- ! їм. 0026.тїѳ л. г҃і ѡ҆б. --> пла́мене стоѧ́ще поѧ́хꙋ: ѻ҆тцє́въ бж҃е бл҃гослове́нъ є҆сѝ.</p>
<p>Всецр҃ѧ̀ любо́вїю ᲂу҆ловле́ннїи ѻ҆́троцы, ᲂу҆кори́ша безчи́сленнѡ ꙗ҆рѧ́щасѧ мꙋчи́телѧ ѕлобо́жное ѧ҆зыковре́дїе, и҆̀мже повинꙋ́сѧ ѻ҆́гнь мно́гїй, влⷣцѣ глаго́лющымъ: во вѣ́ки бл҃гослове́нъ є҆сѝ.</p>
<p>[Крⷭ҇та̀:] И҆з̾ пла́мене ѻ҆́троки и҆збавле́й, пло́ть прїи́мъ прише́лъ є҆сѝ на зе́млю, и҆ на крⷭ҇тѣ̀ пригвожде́нъ, сп҃се́нїе на́мъ дарова́лъ є҆сѝ хрⷭ҇тѐ, є҆ди́нъ бл҃гослове́нъ ѻ҆тцє́въ бж҃е, и҆ препросла́вленъ.</p>
<p>[Па́схи:] Ѻ҆́троки ѿ пе́щи и҆зба́вивый, бы́въ человѣ́къ, стра́ждетъ ꙗ҆́кѡ сме́ртенъ, и҆ стра́стїю сме́ртное, въ нетлѣ́нїѧ ѡ҆блачи́тъ бл҃голѣ́пїе, є҆ди́нъ бл҃гослове́нъ ѻ҆тцє́въ бг҃ъ и҆ препросла́вленъ.</p>
<p>[Ѳѡмы̀:] Ѡ҆́бразꙋ слꙋжи́ти мꙋсїкі́йскомꙋ согла́сїю созыва́ющꙋ лю́ди, ѿ пѣ́сней сїѡ́нскихъ пою́ще ѻ҆те́чески ѻ҆́троцы дв҃дѡвы, <!-- ! їм. 0027.тїѳ л. д҃і --> мꙋчи́телево разори́ша ѕлочести́вое велѣ́нїе, и҆ пла́мень въ ро́сꙋ преложи́ша, пѣ́снь воспѣва́юще: превозноси́мый ѻ҆тцє́въ и҆ на́шъ бж҃е бл҃гослове́нъ є҆сѝ.</p>
<p>[Оу҆спе́нїѧ бцⷣы:] Безстꙋ́днѣй ꙗ҆́рости же и҆ ѻ҆гню̀, бж҃е́ственное жела́нїе сопротивлѧ́ѧсѧ, ѻ҆́гнь ᲂу҆́бѡ ѡ҆роша́ше, ꙗ҆́рости же смѣѧ́шесѧ, бг҃одохнове́нною слове́сною прпⷣбныхъ тривѣща́нною цѣвни́цею, противовѣща́ѧ мꙋсїкі́йскимъ ѻ҆рга́нѡмъ посредѝ пла́мене: препросла́вленный ѻ҆тцє́въ и҆ на́шъ бж҃е бл҃гослове́нъ є҆сѝ.</p>
<p>[Ѻ҆смогла́сника:]</p>
<p>Сꙋ́щымъ въ пещѝ ѻ҆трокѡ́мъ твои̑мъ сп҃се, не прикоснꙋ́сѧ нижѐ стꙋжѝ ѻ҆́гнь. тогда̀ трїѐ, ꙗ҆́кѡ є҆ди́нѣми ᲂу҆сты̀ поѧ́хꙋ, и҆ бл҃гословлѧ́хꙋ глаго́люще: бл҃гослове́нъ бг҃ъ ѻ҆тє́цъ на́шихъ.</p>
<p>Проидо́ша ꙗ҆́кѡ черто́гъ, пе́щный пла́мень нестерпи́мый, и҆̀же за бл҃гоче́стїе и҆ногда̀, <!-- ! їм. 0028.тїѳ л. д҃і ѡ҆б. --> ѻ҆́троцы ст҃і́и показа́вшесѧ ꙗ҆́вѣ, и҆ согла́снѡ воспѣва́юще, пѣ́снь поѧ́хꙋ: ѻ҆тцє́въ бж҃е бл҃гослове́нъ є҆сѝ.</p>
<p>А҆враа́мстїи ѻ҆́троцы въ пещѝ трⷪ҇цꙋ проѡбрази́вше, ѻ҆́гненный пла́мень на ро́сꙋ преложи́ша, и҆ пою́ще вопїѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Пе́щь сп҃се ѡ҆роша́шесѧ, ѻ҆́троцы же ликꙋ́юще поѧ́хꙋ: ѻ҆тцє́въ бж҃е бл҃гослове́нъ є҆сѝ.</p>
<p>Въ гремѧ́щꙋю пе́щь сни́де а҆́гг҃лъ гдⷭ҇нь къ сꙋ́щымъ ѡ҆ а҆за́рїи ѻ҆трокѡ́мъ, и҆ не прикоснꙋ́сѧ и҆́хъ ѿню́дъ ѻ҆́гнь. тогда̀ трїѐ воспѣва́юще глаго́лахꙋ: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Ꙗ҆вле́йсѧ въ кꙋпинѣ̀ законополо́жникꙋ ѻ҆гне́мъ, и҆ ржⷭ҇тво̀ дв҃ы проѡбраже́й въ не́й, бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.</p>
<p>Всѧ̑ дѣла̀ твоѧ̑ и҆́стинна, и҆ пра́ви пꙋтїѐ твоѝ, бж҃е ѻ҆тє́цъ на́шихъ. <!-- ! їм. 0029.тїѳ л. є҃і --></p>
<p>По мно́жествꙋ млⷭ҇ти твоеѧ̀ чл҃вѣколю́бче, сотворѝ съ на́ми, да тебѣ̀ вѣ́рнѡ всѝ воспѣва́юще пои́мъ, ꙗ҆́коже ѻ҆́троцы: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Пѣ́снь и҃.</p>
<p>Въ пещѝ ѻ҆́троцы і҆и҃лєвы, ꙗ҆́коже въ горни́лѣ добро́тою бл҃гоче́стїѧ, чистѣ́е зла́та блеща́хꙋсѧ глаго́люще: бл҃гослови́те всѧ̑ дѣла̀ гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки.</p>
<p>Новодѣ́телю всегѡ̀ мі́ра и҆ сп҃си́телю, пое́тъ тѧ̀ всѧ̀ со а҆́гг҃лы тва́рь, и҆гра́етъ, ликꙋ́етъ и҆ ра́дꙋетсѧ тре́петомъ, бл҃гослови́те глаго́лющи, всѧ̑ дѣла̀, чⷭ҇тно́е ржⷭ҇тво̀ и҆зба́вителѧ моегѡ̀, со мно́ю во вѣ́ки, любо́вїю превозносѧ́щаѧ.</p>
<p>[Въ ржⷭ҇тво̀ хрⷭ҇то́во:] Чꙋ́да преесте́ственнагѡ, росода́тельнаѧ и҆з̾ѡбразѝ пе́щь ѡ҆́бразъ: не бо̀ ꙗ҆́же прїѧ́тъ пали́тъ ю҆́ныѧ, ꙗ҆́кѡ нижѐ ѻ҆́гнь <!-- ! їм. 0030.тїѳ л. є҃і ѡ҆б. --> бж҃ества̀ дв҃ы, въ ню́же вни́де ᲂу҆тро́бꙋ. тѣ́мъ воспѣва́юще воспое́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.</p>
<p>Оу҆тро́бꙋ неѡпа́льнѡ ѡ҆бразꙋ́ютъ ѻ҆трокови̑цы, и҆̀же въ ве́тсѣмъ ѡ҆палѧ́емїи ю҆́нѡши, преесте́ственнѡ ражда́ющꙋю, запечатлѣ́ннꙋ: ѻ҆боѧ́ же содѣва́ющи чꙋдодѣ́йство є҆ди́но, лю́ди къ пѣ́нїю возставлѧ́етъ бл҃года́ть.</p>
<p>[Крⷭ҇та̀:] Рꙋ́цѣ въ ро́въ ве́рженный львѡ́въ, и҆ногда̀ вели́кїй во прⷪ҇ро́цѣхъ, крⷭ҇тоѡбра́знѡ просте́ръ данїи́лъ, неврежде́нъ ѿ си́хъ снѣ́ди сп҃се́сѧ, бл҃гословѧ̀ хрⷭ҇та̀ бг҃а во вѣ́ки.</p>
<p>[Па́схи:] Се́й нарече́нный и҆ ст҃ы́й де́нь, є҆ди́нъ сꙋббѡ́тъ цр҃ь и҆ гдⷭ҇ь, пра́здникѡвъ пра́здникъ, и҆ торжество̀ є҆́сть торже́ствъ: во́ньже бл҃гослови́мъ хрⷭ҇та̀ во вѣ́ки.</p>
<p>[Ѳѡмы̀:] Въ пла́мени ѻ҆́гненнѣ горѧ́щїѧ пе́щи, сохра́ньшаго дѣ́ти, и҆ во зра́цѣ а҆́гг҃ла снизше́дшаго къ ни̑мъ, по́йте гдⷭ҇а, и҆ превозноси́те є҆го̀ во вѣ́ки. <!-- ! їм. 0031.тїѳ л. ѕ҃і --></p>
<p>[Оу҆спе́нїѧ бцⷣы:] Пла́мень ѡ҆роша́ющь преподѡ́бныѧ, ѕлочести̑выѧ же попалѧ́ющъ, а҆́гг҃лъ бж҃їй всемо́щный показа̀ ѻ҆трокѡ́мъ, живонача́льный же и҆сто́чникъ содѣ́ла бцⷣꙋ, тлю̀ сме́рти, и҆ живо́тъ точа́щꙋ пою́щымъ: содѣ́телѧ є҆ди́наго пои́мъ и҆зба́вленнїи, и҆ превозно́симъ во всѧ̑ вѣ́ки.</p>
<p>[Ѻ҆смогла́сника:]</p>
<p>Пѣсносло́вцы въ пещѝ сп҃сшагѡ дѣ́ти, и҆ громопла́меннꙋю прело́жшаго на ро́сꙋ, хрⷭ҇та̀ бг҃а по́йте, и҆ превозноси́те во всѧ̑ вѣ́ки.</p>
<p>Пѣ́снь тебѣ̀ прино́симъ безпло́тныхъ, ꙗ҆́коже ѻ҆́троцы въ пещѝ, и҆ пою́ще глаго́лемъ: бл҃гослови́те всѧ̑ дѣла̀ гдⷭ҇нѧ гдⷭ҇а.</p>
<p>Пѣснопѣ́вцы пе́щь дре́вле ѻ҆́троки прїе́мши неѡпа́льны сохранѝ, посредѣ́ же пла́мене стоѧ́щыѧ согла́снѡ пѣ́ти наꙋчѝ: бл҃гослови́те всѧ̑ дѣла̀ гдⷭ҇нѧ гдⷭ҇а.</p>
<p>И҆̀же пи́щею не ѡ҆скве́рншїисѧ ѻ҆́троцы ѿ ца́рскїѧ трапе́зы, во ѻ҆́гнь ра́дꙋющесѧ внидо́ша <!-- ! їм. 0032.тїѳ л. ѕ҃і ѡ҆б. --> нѣ́когда: и҆ въ пла́мени прохлажда́еми, ᲂу҆се́рднѡ поѧ́хꙋ: бл҃гослови́те дѣла̀ гдⷭ҇нѧ гдⷭ҇а.</p>
<p>Нб҃са̀ нб҃съ, и҆ вода̀ ꙗ҆́же превы́ше нб҃съ, бл҃гослови́те, по́йте гдⷭ҇а, и҆ превозноси́те є҆го̀ во вѣ́ки.</p>
<p>Є҆гѡ́же ᲂу҆жаса́ютсѧ а҆́гг҃ли, и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите ѻ҆́троцы, бл҃гослови́те лю́дїе и҆ превозноси́те во всѧ̑ вѣ́ки.</p>
<p>Пою́тъ тѧ̀ вѡ́и а҆́гг҃льстїи, сла́витъ тѧ̀ ро́дъ человѣ́ческїй, сщ҃е́нницы и҆ рабѝ и҆ дꙋ́шы пра́ведныхъ, ꙗ҆́кѡ творца̀ и҆ гдⷭ҇а всѣ́хъ во вѣ́ки.</p>
<p>Трисвѣ́тлое сꙋщество̀, и҆ трисл҃нчнаѧ сла́ва сни́де ѻ҆трокѡ́мъ посредѣ̀ ѻ҆гнѧ̀, сїѧ̑ невреди̑мы соблюда́ющи, и҆ воскрⷭ҇нїе на́мъ предвозвѣща́ющи хрⷭ҇та̀ бг҃а на́шегѡ, є҆го́же пою́тъ а҆́гг҃ли и҆ мно́жєства, ꙗ҆́кѡ побѣди́телѧ сме́рти во вѣ́ки.</p>
<p>Премꙋ́дростїю и҆ сло́вомъ всѧ̑ соста́вльшаго бг҃а, ѿ ꙗ҆зы́кѡвъ и҆ ва́рварѡвъ и҆зба́вльшаго <!-- ! їм. 0033.тїѳ л. з҃і --> на́съ, ѻ҆́троцы по́йте, сщ҃е́нницы просла́вите, лю́дїе превозноси́те во всѧ̑ вѣ́ки.</p>
<p>На сїна́и кꙋпинꙋ̀ горѧ́щꙋ, неѡпа́льнꙋ сохра́ньшаго и҆ ѻ҆́троки посредѣ̀ горѧ́щагѡ пла́мене и҆зба́вльшаго, бг҃а по́йте, бл҃гослови́те, и҆ превозноси́те є҆го̀ во вѣ́ки.</p>
<p>Премꙋ́дростїю нб҃са̀ ᲂу҆тверди́вшаго, и҆ на вода́хъ зе́млю ѡ҆снова́вшаго, и҆ тва́рь всю̀ созда́вшаго, бл҃гослови́те, по́йте сщ҃е́нницы гдⷭ҇а, лю́дїе превозноси́те є҆го̀ во всѧ̑ вѣ́ки.</p>
<p>Цр҃ѧ̀ сла́вы, и҆ побѣди́телѧ сме́рти, і҆и҃са назѡре́а, того̀ превозноси́те во всѧ̑ вѣ́ки.</p>
<p>Пѣ́снь а҆на́нїевꙋ, безнача́льномꙋ всѝ, ѻ҆ц҃ꙋ̀ и҆ бг҃ꙋ: мл҃твꙋ а҆за́рїевꙋ, собезнача́льномꙋ сло́вꙋ сн҃ꙋ ѻ҆́ч҃ꙋ: и҆ мїсаи́ловꙋ пѣ́снь, бж҃е́ственномꙋ дх҃ꙋ, и҆ соприсносꙋ́щномꙋ, правосла́вною вѣ́рою принесе́мъ лю́дїе, во сп҃се́нїе на́ше.</p>
<p>Чꙋ́да преесте́ственнагѡ показа̀ ѡ҆́бразъ ѻ҆гнеро́снаѧ пе́щь дре́вле. ѻ҆́гнь бо не ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ безсѣ́менное ѿ <!-- ! їм. 0034.тїѳ л. з҃і ѡ҆б. --> дв҃ы бж҃е́ственное ржⷭ҇тво̀. тѣ́мъ воспѣва́юще воспои́мъ. да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.</p>
<p>Пѣ́снь ѳ҃.</p>
<p>Ѡ҆́бразъ чⷭ҇тагѡ ржⷭ҇тва̀ твоегѡ̀, ѻ҆гнепали́маѧ кꙋпина̀ показа̀ неѡпа́льнаѧ, и҆ ны́нѣ на на́съ напа́стей свирѣ́пѣющꙋю ᲂу҆гаси́ти мо́лимсѧ пе́щь, да тѧ̀ бцⷣе непреста́ннѡ велича́емъ.</p>
<p>Ра́дꙋйсѧ прест҃а́ѧ бг҃опрїе́мнаѧ мр҃і́е, ра́дꙋйсѧ пречⷭ҇таѧ, па́дшихъ ѡ҆снова́нїе: въ тебѣ́ бо ꙗ҆ви́сѧ дне́сь влⷣка, ѽ чꙋдесѐ! ѡ҆бновлѧ́ѧй и҆стлѣ́вшыѧ, и҆ къ свѣ́тꙋ возводѧ̀ невече́рнемꙋ ѻ҆трокови́це.</p>
<p>[Въ ржⷭ҇тво̀ хрⷭ҇то́во:] Та́инство стра́нное ви́жꙋ и҆ пресла́вное: нб҃о, верте́пъ: прⷭ҇то́лъ херꙋві́мскїй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ: є҆го́же воспѣва́юще велича́емъ. <!-- ! їм. 0035.тїѳ л. и҃і --></p>
<p>Люби́ти ᲂу҆́бѡ на́мъ, ꙗ҆́кѡ безбѣ́дное стра́хомъ, ᲂу҆до́бѣе молча́нїе, любо́вїю же дв҃о пѣ̑сни тка́ти спротѧже́ннѡ сложє́нныѧ, неꙋдо́бно є҆́сть: но и҆ мт҃и си́лꙋ, є҆ли́кѡ є҆́сть произволе́нїе, да́ждь.</p>
<p>[Крⷭ҇та̀:] Ѽ мт҃и дв҃о, и҆ бцⷣе нело́жнаѧ, ро́ждшаѧ безсѣ́меннѡ хрⷭ҇та̀ на́шего, на крⷭ҇тъ возне́сшагосѧ пло́тїю, тѧ̀ вѣ́рнїи всѝ, досто́йнѡ съ ни́мъ ны́нѣ велича́емъ.</p>
<p>[Па́схи:] Свѣти́сѧ свѣти́сѧ но́вый і҆ерⷭ҇ли́ме: сла́ва бо гдⷭ҇нѧ на тебѣ̀ возсїѧ̀. ликꙋ́й ны́нѣ и҆ весели́сѧ сїѡ́не, ты́ же чⷭ҇таѧ красꙋ́йсѧ бцⷣе, ѡ҆ воста́нїи ржⷭ҇тва̀ твоегѡ̀.</p>
<p>[Ѳѡмы̀:] Тебѐ свѣ́тлꙋю свѣщꙋ̀, и҆ мт҃рь бж҃їю, пречꙋ́днꙋю сла́вꙋ, и҆ вы́шшꙋю всѣ́хъ тва́рей, пѣ́сньми велича́емъ.</p>
<p>[Оу҆спе́нїѧ бцⷣы:] Побѣжда́ютсѧ є҆стества̀ ᲂу҆ста́вы, въ тебѣ̀ дв҃о чⷭ҇таѧ: дв҃ствꙋетъ бо ржⷭ҇тво̀, и҆ живо́тъ пред̾ѡбрꙋча́етъ сме́рть: <!-- ! їм. 0036.тїѳ л. и҃і ѡ҆б. --> по ржⷭ҇твѣ̀ дв҃а, и҆ по сме́рти жива̀, сп҃са́еши при́снѡ бцⷣе, наслѣ́дїе твоѐ.</p>
<p>[Ѻ҆смогла́сника:]</p>
<p>Свѣтоно́сный ѻ҆́блакъ, во́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ чл҃вѣ́къ, безнача́льный, велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю.</p>
<p>Неизглаго́ланное дв҃ы та́инство: нб҃о бо сїѧ̀, и҆ прⷭ҇то́лъ херꙋві́мскїй, и҆ свѣтоно́сный черто́гъ показа́сѧ хрⷭ҇та̀ бг҃а вседержи́телѧ. сїю̀ бл҃гоче́стнѡ ꙗ҆́кѡ бцⷣꙋ велича́емъ.</p>
<p>Тѧ̀, ю҆́же ви́дѣ мѡѷсе́й неѡпали́мꙋю кꙋпинꙋ̀, и҆ лѣ́ствицꙋ ѡ҆дꙋшевле́ннꙋю, ю҆́же і҆а́кѡвъ ви́дѣ, и҆ две́рь нбⷭ҇нꙋю, є҆́юже про́йде хрⷭ҇то́съ бг҃ъ на́шъ, пѣ́сньми мт҃и чⷭ҇таѧ велича́емъ.</p>
<p>И҆́же вы́шнюю глꙋбинꙋ̀ бж҃е́ственнагѡ непостиже́нїѧ бл҃гоче́стнѡ ѿве́рзъ, ᲂу҆́мъ ꙗ҆́кѡ и҆з̾ ка́мене неѡб̾е́млемыѧ, бг҃онача́льныѧ возвы́силъ є҆сѝ трⷪ҇цы всебл҃же́нне ѻ҆́тче, тѧ̀ велича́емъ. <!-- ! їм. 0037.тїѳ л. ѳ҃і --></p>
<p>Ра́дꙋйсѧ бцⷣе дв҃о, мт҃и бл҃гослове́ннаѧ, и҆з̾ тебе́ бо про́йде бг҃ъ воплоще́нный: сего̀ сла́вѧще и҆ воспѣва́юще велича́емъ.</p>
<p>Ты̀ вмѣсти́лище чⷭ҇таѧ, бж҃е́ственнагѡ непостиже́нїѧ, па́че є҆стества̀ была̀ є҆сѝ, ꙗ҆́кѡ бг҃ꙋ пло́ть взаимода́вшаѧ, и҆ твою̀ дв҃ственнꙋю не растерза́вшаѧ ᲂу҆тро́бꙋ, внегда̀ роди́ти безсѣ́меннѡ: тѧ̀ велича́емъ.</p>
<p>Сотворѝ держа́вꙋ мы́шцею свое́ю, низложи́ бо си̑льныѧ со престѡ́лъ, и҆ вознесѐ смирє́нныѧ бг҃ъ і҆и҃левъ. въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.</p>
<p>Тѧ̀ без̾ мт҃ре пе́рвѣе, и҆ без̾ ѻ҆ц҃а̀ второ́е, ꙗ҆́кѡ бг҃а и҆ чл҃вѣ́ка пѣ́сньми велича́емъ.</p>
<p>Живопрїе́мный и҆сто́чникъ приснотекꙋ́щїй, свѣтоно́сный свѣти́льникъ бл҃года́ти, хра́мъ ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ простра́ннѣйшꙋю, бцⷣꙋ вѣ́рнїи велича́емъ. <!-- ! їм. 0038.тїѳ л. ѳ҃і ѡ҆б.--></p>
<p>Тебѐ ви́дѣннꙋю две́рь і҆езекі́илемъ проро́комъ, є҆́юже никто́же про́йде, то́кмѡ бг҃ъ є҆ди́нъ, бцⷣе дв҃о, пѣ́сньми почита́емъ.</p>
<p>Ра́дꙋйсѧ дв҃ственнаѧ похвало̀, ра́дꙋйсѧ мт҃и пречⷭ҇таѧ, ю҆́же всѧ̀ тва́рь бж҃е́ственными пѣ́сньми велича́емъ.</p>
<p>Слꙋжи́тель безпло́тный предста̀ глаго́лѧ бл҃года́тнѣй: гдⷭ҇ь съ тобо́ю, ю҆́же велича́емъ.</p>
<p>Тѧ̀ въ рѧ́сны златы̑ѧ ѡ҆дѣ́ѧннꙋю ᲂу҆кра́шеннꙋю бцⷣꙋ, голꙋби́цꙋ посре́бреннꙋю и҆ позлаще́ннꙋю блеща́нїемъ зла́та, велича́емъ.</p>
<p>Тѧ̀ го́рꙋ бж҃їю ᲂу҆сыре́ннꙋю, въ не́йже бл҃говолѝ бг҃ъ пло́тїю всели́тисѧ, бцⷣе мр҃і́е велича́емъ.</p>
<p>Тебѐ нб҃съ вы́шшꙋю, и҆ на землѝ нб҃о и҆ прⷭ҇то́лъ бы́вшꙋю мт҃рь бж҃їю, всѝ ро́ди велича́емъ.</p>
<p>Серафі́мски приглаша́юще вопїе́мъ тѝ бцⷣе, вѣ́рнїи: тобо́ю возвели́чи гдⷭ҇ь, є҆́юже сотвори́ти съ на́ми. тѣ́мъ тѧ̀ чⷭ҇таѧ, и҆ ѿ тебѐ <!-- ! їм. 0039.тїѳ л. к҃ --> неискꙋсомꙋ́жнѡ воплоще́ннаго сп҃са, ꙗ҆́кѡ бг҃а всѣ́хъ, пѣ́сньми велича́емъ.</p>
<p>Неизглаго́ланна дв҃ы та́йна: є҆гѡ́же бо не вмѣсти́ша горѣ̀ нбⷭ҇наѧ вели́чєствїѧ, вмѣща́етсѧ во ᲂу҆тро́бꙋ. тѣ́мже соше́дшесѧ ᲂу҆бл҃жа́емъ ю҆̀, и҆ съ вѣ́рою и҆ весе́лїемъ велича́емъ. <!-- ! їм. 0040.тїѳ л. к҃ ѡ҆б.--></p>
<footer/>
</document>
