<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>Тропарѝ воскрⷭ҇ны,</p>
<p>пое́мїи по непоро́чнахъ въ недѣ́лѧхъ всегѡ̀ лѣ́та, гла́съ є҃:</p>
<p>На є҆ди́номъ ко́емждо тропарѣ̀ глаго́лемъ:</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>А҆́гг҃льскїй собо́ръ ᲂу҆диви́сѧ, зрѧ̀ тебѐ въ ме́ртвыхъ вмѣни́вшасѧ, сме́ртнꙋю же сп҃се, крѣ́пость разори́вша, и҆ съ собо́ю а҆да́ма воздви́гша, и҆ ѿ а҆́да всѧ̑ свобо́ждша.</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>Почто̀ мѵ́ра съ млⷭ҇тивными слеза́ми, ѽ ᲂу҆ч҃нцы растворѧ́ете; блиста́ѧйсѧ во гро́бѣ а҆́гг҃лъ мѷроно́сицамъ вѣща́ше: ви́дите вы̀ гро́бъ, и҆ ᲂу҆разꙋмѣ́йте, сп҃съ бо воскр҃се ѿ гро́ба.</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>Ѕѣлѡ̀ ра́нѡ мѷронѡ́сицы теча́хꙋ ко гро́бꙋ твоемꙋ̀ рыда́ющыѧ, но предста̀ къ ни̑мъ а҆́гг҃лъ, и҆ речѐ: рыда́нїѧ вре́мѧ преста̀, не пла́чите, воскр҃се́нїе же а҆пⷭ҇лѡмъ рцы́те.</p>
<p>Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.</p>
<p>Мѷронѡ́сицы жєны̀ съ мѵ́ры прише́дшѧ ко гро́бꙋ твоемꙋ̀ сп҃се, рыда́хꙋ, а҆́гг҃лъ же къ ни̑мъ речѐ, глаго́лѧ: что̀ съ ме́ртвыми жива́го помышлѧ́ете; ꙗ҆́кѡ бг҃ъ бо воскр҃се ѿ гро́ба.</p>
<p>Сла́ва, трⷪ҇ченъ: Поклони́мсѧ ѻ҆ц҃ꙋ̀, и҆ є҆гѡ̀ сн҃ови, и҆ ст҃о́мꙋ дх҃ꙋ, ст҃ѣ́й трⷪ҇цѣ во є҆ди́номъ сꙋществѣ̀, съ серафі́мы зовꙋ́ще: ст҃ъ, ст҃ъ, ст҃ъ є҆сѝ гдⷭ҇и.</p>
<p>И҆ ны́нѣ, бг҃оро́диченъ: Жизнода́вца ро́ждши, грѣха̀ дв҃о а҆да́ма и҆зба́вила є҆сѝ, ра́дость же є҆́ѵѣ въ печа́ли мѣ́сто подала̀ є҆сѝ: па́дшыѧ же ѿ жи́зни, къ се́й напра́ви, и҆з̾ тебѐ воплоти́выйсѧ бг҃ъ и҆ чл҃вѣ́къ.</p>
<p>А҆ллилꙋ́їа, три́жды.</p>
<p>По всѧ̑ недѣ̑ли на Сла́ва стїхи́ра є҆ѵⷢ҇льскаѧ. И҆ ны́нѣ, бг҃оро́диченъ, гла́съ в҃:</p>
<p>Пребл҃гослове́нна є҆сѝ бцⷣе дв҃о, вопло́щшимъ бо сѧ и҆з̾ тебѐ а҆́дъ плѣни́сѧ, а҆да́мъ воззва́сѧ, клѧ́тва потреби́сѧ, є҆́ѵа свободи́сѧ, сме́рть ᲂу҆мертви́сѧ, и҆ мы̀ ѡ҆жи́хомъ. тѣ́мъ воспѣва́юще вопїе́мъ: бл҃гослове́нъ хрⷭ҇то́съ бг҃ъ, бл҃говоли́вый та́кѡ, сла́ва тебѣ̀.</p>
<footer/>
</document>
