<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="455"/>
<p><red><wide>Въ четверто́къ ве́чера</wide>,</red></p>
<p><red>на</red> <red>Г</red>дⷭ҇и воззва́хъ, <red>стїхи̑ры крⷭ҇тны, гла́съ г҃.</red></p>
<p><red>Подо́бенъ:</red> <red>П</red>оста́виша:</p>
<p><red>Сті́хъ:</red> <red>А҆́</red>ще беззакѡ́нїѧ на́зриши гдⷭ҇и, гдⷭ҇и кто̀ постои́тъ; ꙗ҆́кѡ ᲂу҆ тебѐ ѡ҆чище́нїе є҆́сть.</p>
<p><red>Г</red>дⷭ҇и безстра́стенъ сы́й бж҃е́ственнымъ є҆стество́мъ твои́мъ, стрⷭ҇ть претерпѣ́лъ є҆сѝ, по є҆стествꙋ̀ чл҃вѣ́ческомꙋ твоемꙋ̀, на крⷭ҇тѣ̀ ᲂу҆́бѡ пригвожда́емь, копїе́мъ же и҆скопова́емь въ ре́бра, и҆сточа́ѧ мнѣ̀ двѣ̀ рѣцѣ̀ ѿ ни́хъ та́инствъ неизрече́нныхъ.</p>
<p><red>Сті́хъ:</red> <red>И҆́</red>мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ᲂу҆пова̀ дꙋша̀ моѧ̀ на гдⷭ҇а.</p>
<p><red>В</red>ѣнце́мъ ѿ те́рнїѧ и҆сплете́ннымъ ᲂу҆вѧ́злсѧ є҆сѝ порꙋга́ннѡ цр҃ю̀ всѣ́хъ, запреще́нїе сп҃се, терно́внагѡ грѣха̀ и҆стерза́ѧ: рꙋка́ма же твои́ма тро́сть прїе́мъ, въ го́рнѣй кни́зѣ написа́лъ є҆сѝ всѣ́хъ на́съ: въ тѧ̀ вѣ́ровавшихъ.</p>
<p><red>Сті́хъ: Ѿ</red> стра́жи ᲂу҆́треннїѧ до но́щи, ѿ стра́жи ᲂу҆́треннїѧ да ᲂу҆пова́етъ і҆и҃ль на гдⷭ҇а.</p>
<p><red>Н</red>ика́коже преста̀ є҆вре́ѡвъ за́висть непра́веднаѧ, нижѐ распе́ншихъ тѧ̀ неѕло́биве, нижѐ ᲂу҆ме́ршꙋ тѝ хрⷭ҇тѐ: но и҆ та́кѡ ѡ҆клета́хꙋ, ꙗ҆́коже лестца̀, ᲂу҆ пїла́та лю́тїи проси́ша стрещѝ гро́бъ тво́й. ѽ гнѣ́ва неисцѣ́льнагѡ!</p>
<p><red>И҆́ны стїхи̑ры прест҃ѣ́й бцⷣѣ. Гла́съ то́йже.</red></p>
<p><red>Сті́хъ:</red> <red>Ꙗ҆́</red>кѡ ᲂу҆ гдⷭ҇а млⷭ҇ть, и҆ мно́гое ᲂу҆ негѡ̀ и҆збавле́нїе, и҆ то́й и҆зба́витъ і҆и҃лѧ ѡ҆ всѣ́хъ беззако́нїй є҆гѡ̀.</p>
<p><red>Є҆</red>гда̀ и҆з̾ твоегѡ̀ чре́ва возсїѧ́вшаго, на крⷭ҇тѣ̀ заходѧ́ща ви́дѣвши сл҃нца незаходи́маго, со́лнца зарю̀ содержа́щаго, возопи́ла є҆сѝ ѡ҆тѧгче́ною дꙋше́ю тьмо́ю печа́лей, во́лею заше́дъ, и҆ па́ки возсїѧ́въ, въ моѐ просвѣще́нїе, и҆ мі́рови. <anchor type="page" number="456"/></p>
<p><red>Сті́хъ:</red> <red>Х</red>вали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.</p>
<p><red>В</red>лⷣчце ро́ждшаѧ грѧдꙋ́щаго живы̑мъ же и҆ мє́ртвымъ сꙋди́ти, ᲂу҆мерщвле́нꙋю мою̀ дꙋ́шꙋ болѣ́знїю, покаѧ́нїемъ ѡ҆живѝ, и҆ бж҃е́ственною кро́вїю и҆з̾ ре́бръ сн҃а твоегѡ̀ и҆сте́кшею: и҆ живы́мъ є҆гѡ̀ за́повѣдемъ дѣ́лателѧ ꙗ҆ви́ мѧ.</p>
<p><red>Сті́хъ:</red> <red>Ꙗ҆́</red>кѡ ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.</p>
<p><red>Є҆</red>гда́ тѧ ча́до неболѣ́зненнѡ ражда́хъ, а҆́гница и҆ мт҃и глаго́лаше: ско́рби и҆збѣжа́хъ и҆ печа́лей мглы̀: но ны́нѣ тѧ̀ воздви́жена на крⷭ҇тѣ̀ зрѧ́щи, ᲂу҆тро́бо моѧ̀, го́рькими стрѣла́ми се́рдце ѡ҆блага́ю, и҆ печа́лїю безмѣ́рною погрꙋжа́юсѧ влⷣко.</p>
<p><red>Сла́ва, и҆ ны́нѣ, бг҃оро́диченъ:</red> Мі́ръ поми́лованъ бы́сть сло́ве, распѧ́тїемъ твои́мъ, тва́рь просвѣти́сѧ, ꙗ҆зы́цы сп҃се́нїе ѡ҆брѣто́ша, влⷣко, вопїѧ́ше пречⷭ҇таѧ: а҆́зъ же ны́нѣ растерза́юсѧ, зрѧ́щи твою̀ во́льнꙋю стрⷭ҇ть.</p>
<p><red>На стїхо́внѣ стїхи̑ры, гла́съ г҃:</red></p>
<p><red>К</red>рⷭ҇тꙋ̀ твоемꙋ̀ покланѧ́емсѧ, хрⷭ҇тѐ, честно́мꙋ, храни́телю мі́ра, сп҃се́нїю на́съ грѣ́шныхъ, вели́комꙋ ѡ҆чище́нїю, похвалѣ̀ всеѧ̀ вселе́нныѧ.</p>
<p><red>Сті́хъ:</red> <red>К</red>ъ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ᲂу҆ще́дритъ ны̀.</p>
<p><red>К</red>рⷭ҇тоѡбра́знѡ мѡѷсе́й на горѣ̀ рꙋ́цѣ распросте́ръ къ высотѣ̀, а҆мали́ка побѣжда́ше. ты́ же сп҃се, дла̑ни распросте́ръ на крⷭ҇тѣ̀ честнѣ́мъ, ѡ҆б̾е́мъ мѧ̀ сп҃слъ є҆сѝ ѿ рабо́ты вра́жїѧ: и҆ да́лъ мѝ є҆сѝ зна́менїе живота̀ бѣжа́ти ѿ лꙋ́ка сопроти́вныхъ мѝ. сегѡ̀ ра́ди сло́ве, покланѧ́юсѧ крⷭ҇тꙋ̀ твоемꙋ̀ чⷭ҇тно́мꙋ.</p>
<p><red>Сті́хъ:</red> <red>П</red>оми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ᲂу҆ничиже́нїѧ. наипа́че напо́лнисѧ дꙋша̀ на́ша поноше́нїѧ гобзꙋ́ющихъ, и҆ ᲂу҆ничиже́нїѧ го́рдыхъ. <anchor type="page" number="457"/></p>
<p><red>В</red>е́лїѧ крⷭ҇та̀ твоегѡ̀ гдⷭ҇и си́ла: водрꙋзи́сѧ бо на мѣ́стѣ, и҆ дѣ́йствꙋетъ въ мі́рѣ, и҆ показа̀ ѿ ры́барей а҆пⷭ҇лы, и҆ ѿ ꙗ҆зы̑къ мч҃нки, да мо́лѧтсѧ ѡ҆ дꙋша́хъ на́шихъ.</p>
<p><red>Сла́ва, и҆ ны́нѣ, крⷭ҇тобг҃оро́диченъ:</red> <red>З</red>рѧ́щи тѧ̀ всенепоро́чнаѧ воздви́жена на дре́во, хрⷭ҇тѐ мо́й пребл҃гі́й, пла́чꙋщи вопїѧ́ше мт҃рски: сн҃е мо́й вселюбе́зный! ка́кѡ со́нмъ беззако́нный на крⷭ҇тѣ́ тѧ воздви́же;</p>
<p><red><wide>Въ четверто́къ на повече́рїи</wide>,</red></p>
<p><red>канѡ́нъ прест҃ѣ́й бцⷣѣ. Гла́съ г҃.</red></p>
<p><red><wide>Пѣ́снь а҃</wide></red></p>
<p><red>І҆рмо́съ:</red> <red>В</red>о́ды дре́вле, ма́нїемъ бж҃е́ственнымъ, во є҆ди́но со́нмище совокꙋпи́вый, и҆ раздѣли́вый мо́ре і҆и҃льтєскимъ лю́демъ, се́й бг҃ъ на́шъ, препросла́вленъ є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ.</p>
<p><red>П</red>рисѣ́ннꙋю тѧ̀ го́рꙋ, ю҆́же прови́дѣ дх҃омъ а҆ввакꙋ́мъ прⷪ҇ро́къ, молю̀, пречⷭ҇таѧ ѡ҆сѣни́ти мѧ̀ страстьмѝ ѡ҆зное́наго, и҆ ѿ сѣ́ни сме́ртныѧ лю́тыхъ бѣ́дъ и҆зба́витисѧ.</p>
<p><red>Ѡ҆</red>кропле́нїемъ бж҃е́ственныѧ кро́ве, и҆злїѧ́нныѧ ѿ бж҃е́ственныхъ ре́бръ чⷭ҇таѧ, сн҃а твоегѡ̀, моегѡ̀ се́рдца ѡ҆мы́й ра̑ны, ꙗ҆́кѡ да велича́ю тѧ̀, и҆ по до́лгꙋ сла́влю приснобл҃же́ннꙋю и҆ пренепоро́чнꙋю.</p>
<p><red>Сла́ва:</red> <red>Р</red>авнодѣ́тельное ѻ҆ц҃ꙋ̀ родила̀ є҆сѝ сло́во, ѡ҆божи́вшее человѣ́кѡвъ сꙋщество̀: того̀ молѝ, недоꙋмѣ́ннаго мѧ̀ и҆ и҆знемо́гшаго вра́жїими кова́рствы, бж҃е́ственныѧ ᲂу҆тѣ́хи сподо́бити чⷭ҇таѧ.</p>
<p><red>И҆ ны́нѣ:</red> <red>Ѡ҆</red>чище́нїе мѝ пода́ждь прегрѣше́нїй бж҃е́ственными твои́ми мл҃твами дв҃о, си́льнꙋю бо и҆́маши мл҃твꙋ влⷣчце: и҆ тебѐ пою́щыѧ и҆зба́ви ѿ прегрѣше́нїй, и҆ страсте́й, и҆ скорбе́й, и҆ ѡ҆бстоѧ́нїѧ. <anchor type="page" number="458"/></p>
<p><red><wide>Пѣ́снь г҃</wide></red></p>
<p><red>І҆рмо́съ:</red> <red>И҆́</red>же ѿ не сꙋ́щихъ всѧ̑ приведы́й, сло́вомъ созида́ємаѧ, соверша́ємаѧ дх҃омъ, вседержи́телю вы́шнїй, въ любвѝ твое́й ᲂу҆твердѝ менѐ.</p>
<p><red>В</red>ъ ми́лости неизрече́ннаго, и҆ въ щедро́тахъ сꙋ́ща бога́таго, ми́лостива сꙋ́щи пречⷭ҇таѧ помолѝ ᲂу҆ще́дрити ны̀ ѡ҆ѕло́блєныѧ.</p>
<p><red>Х</red>ра́мъ сꙋ́щи всѧ́ческихъ творца̀, помоли́сѧ всели́тисѧ въ мѧ̀ ᲂу҆тѣ́шителю, бы́вша мѧ̀ верте́пъ дꙋшетлѣ́нныхъ разбо́йникѡвъ, чⷭ҇таѧ дв҃о.</p>
<p><red>Сла́ва:</red> <red>М</red>а́нїемъ всѧ̑ носѧ́щаго бж҃ески, на рꙋкꙋ̀ ꙗ҆́кѡ носи́ла є҆сѝ бцⷣе, при́зри на мѧ̀, и҆ и҆зба́ви мѧ̀, є҆́же къ страсте́мъ зрѣ́нїѧ неподо́бнагѡ.</p>
<p><red>И҆ ны́нѣ:</red> <red>М</red>лⷭ҇рдїе млⷭ҇ти твоеѧ̀ молю̀, ѿве́рзи мѝ бцⷣе пречⷭ҇таѧ, и҆ те́плаѧ мѝ ꙗ҆ви́сѧ въ напа́стехъ помо́щница и҆ сп҃се́нїе.</p>
<p><red><wide>Пѣ́снь д҃</wide></red></p>
<p><red>І҆рмо́съ:</red> <red>П</red>оложи́лъ є҆сѝ къ на́мъ тве́рдꙋю любо́вь гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ. тѣ́мже тѝ зове́мъ бл҃годарѧ́ще: сла́ва си́лѣ твое́й гдⷭ҇и.</p>
<p><red>Р</red>а̑ны хрⷭ҇тѐ и҆ заколе́нїе, во́лею ꙗ҆́кѡ бг҃ъ претерпѣ́вый, ᲂу҆ра́ненꙋю мою̀ дꙋ́шꙋ разбо́йми бѣсо́вскихъ ѡ҆ѕлобле́нїй, мл҃твами тебѐ ро́ждшїѧ и҆сцѣлѝ, є҆ди́не многомлⷭ҇тиве.</p>
<p><red>Д</red>ѣ́ло твоє́ю рꙋкꙋ̀ зижди́телю є҆́смь и҆ творе́нїе: ѕло́ба же ѕмїи́на сластьмѝ житїѧ̀ сокрꙋши́ мѧ. тѣ́мже хрⷭ҇тѐ ѡ҆бнови́ мѧ, тебѐ ро́ждшїѧ сло́ве мольба́ми.</p>
<p><red>Сла́ва:</red> <red>С</red>ло́во ѻ҆́ч҃ее па́че сло́ва родила̀ є҆сѝ, рѣша́щее всѧ́кагѡ безслове́сїѧ человѣ́ки: є҆го́же прилѣ́жнѡ молѝ, безслове́сными мѧ̀ сластьмѝ порабоще́нна свободи́ти, є҆ди́на приснодв҃о. <anchor type="page" number="459"/></p>
<p><red>И҆ ны́нѣ:</red> <red>И҆</red>сцѣле́нїе на́мъ ѿ дла́ни то́чиши всегда̀, всеѡсщ҃е́ннаѧ сѣ́не, всѧ̑ свѣ́та сꙋ́щи и҆спо́лнена, всѣ̑мъ и҆сточа́ющи мѵ́ро бл҃гово́нно, всечⷭ҇таѧ бг҃оневѣ́сто.</p>
<p><red><wide>Пѣ́снь є҃</wide></red></p>
<p><red>І҆рмо́съ:</red> <red>Ꙗ҆́</red>кѡ ви́дѣ и҆са́їа ѡ҆бра́знѡ на прⷭ҇то́лѣ превознесе́на бг҃а, ѿ а҆́гг҃лъ сла́вы дорѷноси́ма, ѽ ѻ҆каѧ́нный, вопїѧ́ше а҆́зъ: прови́дѣхъ бо воплоща́ема бг҃а, свѣ́та невече́рнѧ, и҆ ми́ромъ влады́чествꙋюща.</p>
<p><red>П</red>ло́ти моеѧ̀ болѣ̑зни, и҆ дꙋше́внꙋю мѝ печа́ль претворѝ и҆ ᲂу҆ны́нїѧ ѻ҆́блаки ѿженѝ дв҃о, свѣ́та ѻ҆́блаче, и҆ здра́вїе и҆ болѣ́зней премѣне́нїе да́ждь мѝ пою́щемꙋ, и҆ любо́вїю тѧ̀ сла́вѧщемꙋ.</p>
<p><red>Т</red>ѧ̀ хода́таицꙋ, и҆ мл҃твенницꙋ, ко и҆з̾ тебѐ ро́ждшемꙋсѧ ны́нѣ предлага́ю, всѧ́кагѡ грѣха̀ и҆спо́лненъ сы́й: дв҃о, бꙋ́ди мѝ житїѧ̀ и҆справле́нїе, и҆ наста́вница къ стезѝ бж҃е́ственнагѡ ра́зꙋма.</p>
<p><red>Сла́ва:</red> <red>Ѡ҆</red>свѧтѝ ᲂу҆́мъ мо́й дв҃о, и҆ дꙋ́шꙋ просвѣтѝ, и҆ бж҃е́ственныѧ сла́вы прича́стника сотворѝ: се́ бо ѕѡ́лъ напо́лнихсѧ, и҆ всѧ́кими порабо́тихсѧ сластьмѝ, и҆ ѡ҆скверне́нꙋ приношꙋ̀ со́вѣсть.</p>
<p><red>И҆ ны́нѣ:</red> <red>В</red>їногра́дъ бж҃е́ственный, ꙗ҆́же кра́сный гро́здъ возрасти́вшаѧ, и҆́же дꙋша́мъ даю́щїй питїѐ незави́стное: дв҃о ст҃а́ѧ ѻ҆трокови́це, ты́ мѧ напо́й сла́дости є҆гѡ̀ и҆ сласте́й пїѧ́нство ѿимѝ, и҆ сп҃си́ мѧ.</p>
<p><red><wide>Пѣ́снь ѕ҃</wide></red></p>
<p><red>І҆рмо́съ:</red> <red>И҆̀</red>же въ концы̀ вѣкѡ́въ доше́дшыѧ чл҃вѣколю́бче, и҆ треволне́ньми напа́стей поги́бнꙋти бѣ́дствꙋющыѧ, вопїю́щыѧ не пре́зри: сп҃сѝ сп҃се, ꙗ҆́коже сп҃слъ є҆сѝ ѿ ѕвѣ́рѧ прⷪ҇ро́ка.</p>
<p><red>Ф</red>арїсе́а вознесе́наго ᲂу҆мо́мъ превзыдо́хъ возноша́емь при́снѡ, и҆ про́пастемъ соедини́хсѧ безмѣ́рныхъ прегрѣше́нїй: смири́вшагосѧ лю́тѣ, є҆ди́на чⷭ҇таѧ, и҆зба́ви и҆ ᲂу҆ще́дри мѧ̀. <anchor type="page" number="460"/></p>
<p><red>И҆́</red>же пречꙋ́дное зача́тїе и҆мѣ́вши и҆ ржⷭ҇тво̀, твоѧ̑ млⷭ҇ти на мнѣ̀ ѻ҆каѧ́ннѣмъ ны́нѣ ᲂу҆дивѝ: и҆́бо въ беззако́нїихъ зача́хсѧ, и҆ роди́хсѧ, и҆ сластьмѝ поработи́хсѧ.</p>
<p><red>Сла́ва:</red> <red>Р</red>ыда́ю, и҆ пла́чꙋ, и҆ стеню̀, є҆гда̀ сꙋди́ще стра́шное воспомѧнꙋ̀: лꙋка̑ваѧ бо дѣла̀ стѧжа́хъ: но ты́ ми неискꙋсомꙋ́жнаѧ дв҃о мт҃и бж҃їѧ, въ ча́съ стра́шный предста́ни.</p>
<p><red>И҆ ны́нѣ:</red> <red>Р</red>азꙋмѣ́ти и҆ глаго́лати не мо́жетъ всѧ́къ ᲂу҆́мъ, дв҃о чⷭ҇таѧ, содѣ́ѧнное на тебѣ̀ чꙋ́до стра́нное и҆ пресла́вное: ка́кѡ родила̀ є҆сѝ, и҆ пребыва́еши па́ки чⷭ҇та̀; бг҃ъ є҆́сть рожде́йсѧ по сꙋществꙋ̀.</p>
<p><red>Та́же,</red> <red>Г</red>дⷭ҇и поми́лꙋй, <red>три́жды. Сла́ва, и҆ ны́нѣ:</red></p>
<p><red>Сѣда́ленъ, гла́съ г҃:</red></p>
<p><red>Н</red>еискꙋсобра́чнаѧ чⷭ҇таѧ мт҃и твоѧ̀ хрⷭ҇тѐ, зрѧ́щи тѧ̀ ме́ртва повѣ́шена на дре́вѣ, мт҃рски рыда́ющи, глаго́лаше: что̀ тѝ воздадѐ є҆вре́йскїй беззако́нный собо́ръ и҆ безбл҃года́тный, и҆́же мно́гихъ и҆ вели́кихъ твои́хъ дарѡ́въ наслади́выйсѧ сн҃е мо́й; пою̀ твоѐ бж҃е́ственное сни́тїе.</p>
<p><red><wide>Пѣ́снь з҃</wide></red></p>
<p><red>І҆рмо́съ:</red> Трїѐ ѻ҆́троцы въ пещѝ трⷪ҇цꙋ проѡбрази́вше, преще́нїе ѻ҆́гненное попра́ша, и҆ пою́ще вопїѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</p>
<p><red>Ѿ</red> дѣ́лъ сп҃се́нїѧ нѣ́сть мѝ влⷣчце, грѣхи́ бо прилага́ю ко грѣхѡ́мъ, и҆ къ ѕло́бѣ ѕло́бꙋ: мл҃твою ᲂу҆́бѡ твое́ю чⷭ҇таѧ, предварѝ и҆ сп҃си́ мѧ.</p>
<p><red>С</red>ꙋ́дъ при две́рехъ, и҆ сꙋди́ще гото́во, гото́висѧ смире́ннаѧ дꙋшѐ, и҆ возопі́й: є҆гда̀ сꙋ́диши мѝ сло́ве, не ѡ҆сꙋдѝ менѐ, мл҃твами ро́ждшїѧ тѧ̀.</p>
<p><red>Сла́ва:</red> <red>Ѡ҆</red>б̾е́мъ грѣхѡ́вныѧ плоды̀, ᲂу҆мертви́хсѧ, и҆ приноша́ю дꙋ́шꙋ непло́днꙋ, и҆ зовꙋ́ ти пречⷭ҇таѧ: плодоно́сна мѧ̀ покажѝ, ꙗ҆́же плодо́мъ твои́мъ тлю̀ потре́бльшаѧ. <anchor type="page" number="461"/></p>
<p><red>И҆ ны́нѣ: Ѽ</red> стра́ннагѡ та́инства! ѽ ᲂу҆жа́снагѡ ра́зꙋма! ка́кѡ бг҃ъ на землѝ ꙗ҆ви́сѧ ꙗ҆́кѡ чл҃вѣ́къ; ꙗ҆́кѡ вѣ́сть, ꙗ҆́кѡ хо́щетъ, ꙗ҆́кѡ бл҃говоли́тъ, и҆ дѣ́йствꙋетъ, ꙗ҆́коже и҆ хо́щетъ.</p>
<p><red><wide>Пѣ́снь и҃</wide></red></p>
<p><red>І҆рмо́съ:</red> <red>Н</red>естерпи́момꙋ ѻ҆гню̀ соедини́вшесѧ, бг҃оче́стїѧ предстоѧ́ще ю҆́нѡши, пла́менемъ же неврежде́ни, бж҃е́ственнꙋю пѣ́снь поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑ вѣ́ки.</p>
<p><red>В</red>сѧ̀ ꙗ҆́кѡ добра̀, ꙗ҆́кѡ бли́жнѧѧ всѣ́хъ цр҃ю̀ бы́вши бцⷣе, напо́лни мѧ̀ бл҃ги́хъ дѣ́лъ въ ѕло́бѣ пожи́вшаго, и҆ въ лѣ́ности всѐ житїѐ сконча́вшаго, ꙗ҆́кѡ да тѧ̀ сла́влю во всѧ̑ вѣ́ки.</p>
<p><red>К</red>и́товы ᲂу҆тро́бы, ꙗ҆́коже и҆зба́вилъ є҆сѝ дре́вле прⷪ҇ро́ка пресла́внѡ, бж҃їй сло́ве: та́кѡ и҆зба́ви сп҃се ны́нѣ дꙋ́шꙋ мою̀ попо́лзшꙋюсѧ во глꙋбинꙋ̀ поги́бели, и҆мѣ́ѧ молѧ́щꙋю тѧ̀, неискꙋсобра́чнѡ ро́ждшꙋю тѧ̀ дв҃ꙋ.</p>
<p><red>Сла́ва:</red> <red>К</red>ра́сною ѻ҆де́ждею ѡ҆блече́на, ѡ҆брѣ́тше мѧ̀ ѕло́бы дѣ́латели, и҆ сеѧ̀ совлеко́ша мѧ̀: но сама́ мѧ бг҃ороди́тельнице дв҃о, бж҃е́ственными ѻ҆де́ждами ᲂу҆ѧснѝ покаѧ́нїемъ, мл҃твами твои́ми бцⷣе.</p>
<p><red>И҆ ны́нѣ:</red> <red>т</red>о́же трепе́щетъ всѧ́ко созда́нїе, сего̀ чⷭ҇таѧ на рꙋкꙋ̀ и҆мѣ́ла є҆сѝ, за млⷭ҇рдїе на́съ ра́ди млⷣнца бы́вша, сего̀ молѝ сп҃стѝ всѧ̑ вѣ́рою зовꙋ́щыѧ: тѧ̀ превозно́симъ пречⷭ҇таѧ во всѧ̑ вѣ́ки.</p>
<p><red><wide>Пѣ́снь ѳ҃</wide></red></p>
<p><red>І҆рмо́съ:</red> <red>В</red>ъ зако́нѣ сѣ́ни и҆ писа́нїй, ѡ҆́бразъ ви́димъ вѣ́рнїи, всѧ́къ мꙋ́жескїй по́лъ ложесна̀ разверза́ѧ, ст҃ъ бг҃ꙋ: тѣ́мъ перворожде́нное сло́во, ѻ҆ц҃а̀ безнача́льна, сн҃а первородѧ́щасѧ мт҃рїю неискꙋсомꙋ́жнѡ, велича́емъ.</p>
<p><red>И҆</red>стлѣ́вша ᲂу҆мо́мъ, и҆ дꙋше́ю, и҆ со́вѣсть ѕло́бою ѡ҆скверни́вша, и҆ на́га всѣ́хъ бл҃ги́хъ ꙗ҆́вльшагосѧ, дв҃о <anchor type="page" number="462"/> нетлѣ́ннаѧ, непоро́чнаѧ, не пре́зри менѐ, но дѣ́лы бл҃гоче́стїѧ ᲂу҆красѝ.</p>
<p><red>Н</red>апо́лнихсѧ ѕѡ́лъ, напо́лнихсѧ помышле́нїй ѿчꙋжда́ющихъ мѧ̀ ѿ тебѐ чл҃вѣколю́бца, сегѡ̀ ра́ди стеню̀ и҆ вопїю̀: ка́ющасѧ прїими́ мѧ, и҆ не ѿри́ни менѐ тебѐ ро́ждшїѧ мольба́ми, бл҃года́телю многомлⷭ҇тиве.</p>
<p><red>Сла́ва:</red> <red>Д</red>а и҆зба́влюсѧ твои́ми мл҃твами всенепоро́чнаѧ ѻ҆трокови́це ѿ всѧ́кагѡ гнѣ́ва, и҆ страсте́й смертоно́сныхъ лю́тагѡ гее́нскагѡ ѻ҆гнѧ̀, ѿ человѣ̑къ непра́ведныхъ, и҆ ѿ вра̑гъ ѕлы́хъ, прибѣгі́й въ кро́въ тво́й, и҆ зовы́й тѧ̀ на по́мощь.</p>
<p><red>И҆ ны́нѣ:</red> <red>К</red>раснꙋ̀ дꙋше́ю, краснꙋ̀ помышле́ньми, краснꙋ̀ тѣ́ломъ, ѡ҆брѣ́тъ тѧ̀ прекра́сный, ѿ чре́слъ твои́хъ дв҃и́ческихъ воплоти́сѧ, ꙗ҆́коже вѣ́сть, без̾ѡбра́зїе на́ше ᲂу҆краша́ѧ дв҃о, є҆го́же молѝ сп҃сти́сѧ на́мъ.</p>
<p><red>Та́же,</red> <red>Д</red>осто́йно є҆́сть: <red>и҆ покло́нъ.Трист҃о́е. По</red> <red>Ѻ҆́</red>ч҃е на́шъ: <red>І҆ере́й, возгла́съ. Тропарѝ, и҆ про́чее ѻ҆бы́чное, и҆ ѿпꙋ́стъ.</red></p>
<p><red><wide>Въ пѧто́къ ᲂу҆́тра</wide>,</red></p>
<p><red>по а҃-мъ стїхосло́вїи сѣда́льны крⷭ҇тны. Гла́съ г҃:</red></p>
<p><red>К</red>рⷭ҇тъ водрꙋзи́сѧ на землѝ, и҆ коснꙋ́сѧ нб҃сѐ, не ꙗ҆́кѡ дре́вꙋ досѧ́гшꙋ высотꙋ̀, но тебѣ̀ на не́мъ, и҆сполнѧ́ющемꙋ всѧ́чєскаѧ: сла́ва тебѣ̀.</p>
<p><red>Сті́хъ:</red> <red>В</red>озноси́те гдⷭ҇а бг҃а на́шего, и҆ покланѧ́йтесѧ подно́жїи нѡ́гꙋ є҆гѡ̀, ꙗ҆́кѡ ст҃о є҆́сть.</p>
<p><red>К</red>рⷭ҇тъ и҆ сме́рть пострада́ти и҆зво́ливый, посредѣ̀ тва́рей сїѧ̑ претерпѣ́лъ є҆сѝ, є҆гда̀ бл҃гоизво́лилъ є҆сѝ сп҃се, тѣ́ло твоѐ пригвозди́ти, тогда̀ и҆ со́лнце лꙋчы̀ скры̀: тогда̀ и҆ разбо́йникъ сїѧ̑ зрѧ̀, на крⷭ҇тѣ́ тѧ воспѣ́тъ, вопїѧ̀ бл҃гоговѣ́йнѡ: помѧни́ мѧ гдⷭ҇и: и҆ вѣ́ровавъ, прїѧ́тъ ра́й. <anchor type="page" number="463"/></p>
<p><red>Сла́ва, и҆ ны́нѣ, крⷭ҇тобг҃оро́диченъ:</red> <red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена и҆з̾ неѧ̀ без̾ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ᲂу҆вы̀ мнѣ̀ ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;</p>
<p><red>По в҃-мъ стїхосло́вїи, сѣда́ленъ, гла́съ г҃:</red></p>
<p><red>Н</red>а кѷпарі́сѣ, и҆ пе́ѵкѣ, и҆ ке́дрѣ, возне́слсѧ є҆сѝ а҆́гнче бж҃їй: да сп҃се́ши и҆̀же вѣ́рою покланѧ́ющыѧсѧ во́льномꙋ твоемꙋ̀ распѧ́тїю. хрⷭ҇тѐ бж҃е, сла́ва тебѣ̀.</p>
<p><red>Сті́хъ:</red> <red>Б</red>г҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ.</p>
<p><red>Н</red>еизче́тнѣй вла́сти твое́й, и҆ во́льномꙋ твоемꙋ̀ распѧ́тїю, а҆́гг҃льскаѧ вѡ́инства дивлѧ́хꙋсѧ зрѧ́ще, ка́кѡ и҆́же неви́димый пло́тїю ра̑ны прїѧ́тъ, хотѧ̀ и҆зба́вити ѿ и҆стлѣ́нїѧ человѣ́чество; тѣ́мже ꙗ҆́кѡ бл҃года́телю вопїе́мъ тѝ: сла́ва, хрⷭ҇тѐ, бл҃гоꙋтро́бїю твоемꙋ̀.</p>
<p><red>Сті́хъ:</red> <red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.</p>
<p><red>Б</red>лагодꙋ́шственное терпѣ́нїѧ ва́шегѡ побѣдѝ кѡ́зни ѕлонача́льнагѡ врага̀, мч҃нцы прехва́льнїи: сегѡ̀ ра́ди вѣ́чнагѡ сподо́бистесѧ блаже́нства. но моли́тесѧ гдⷭ҇еви, хрⷭ҇толюби́выхъ люде́й сп҃стѝ ста́до, свидѣ́телїе сꙋ́ще и҆́стины.</p>
<p><red>Сла́ва, и҆ ны́нѣ, крⷭ҇тобг҃оро́диченъ:</red> <red>П</red>оно́снꙋю, ще́дре, сме́рть въ распѧ́тїи во́лею претерпѣ́лъ є҆сѝ: тебе́ же ро́ждшаѧ хрⷭ҇тѐ, зрѧ́щи ᲂу҆ѧзвлѧ́шесѧ: є҆ѧ́же мольба́ми за милосе́рдїе млⷭ҇ти твоеѧ̀, є҆ди́не преблагі́й чл҃вѣколю́бче гдⷭ҇и, ᲂу҆ще́дри и҆ сп҃сѝ мі́ръ, взе́млѧй мі́ра грѣхѝ.</p>
<p><red>По г҃-мъ стїхосло́вїи, сѣда́льны, гла́съ г҃:</red></p>
<p><red>К</red>рⷭ҇тъ претерпѣ́лъ є҆сѝ безгрѣ́шне, клѧ́твы сосꙋ́дъ, за млⷭ҇рдїе неизрече́нное: первозда́ннаго пе́рвыѧ клѧ́твы свободи́лъ є҆сѝ. тѣ́мже твои́мъ чⷭ҇тны̑мъ покланѧ́емсѧ стрⷭ҇те́мъ, смотре́нїе твоѐ ст҃о́е сла́вѧще: є҆́же є҆ди́нъ за млⷭ҇рдїе млⷭ҇ти и҆спо́лнивъ, созда́нїе твоѐ сп҃слъ є҆сѝ. <anchor type="page" number="464"/></p>
<p><red>В</red>ъ лани́тꙋ ᲂу҆да́ренъ бы́въ за ро́дъ человѣ́ческїй, и҆ не разгнѣ́валсѧ є҆сѝ: свободѝ и҆з̾ и҆стлѣ́нїѧ живо́тъ на́шъ гдⷭ҇и, и҆ поми́лꙋй на́съ ꙗ҆́кѡ чл҃вѣколю́бецъ.</p>
<p><red>Сла́ва, и҆ ны́нѣ, крⷭ҇тобг҃оро́диченъ:</red> <red>Ж</red>е́злъ си́лы стѧжа́вшїи крⷭ҇тъ сн҃а твоегѡ̀ бцⷣе, тѣ́мъ низлага́емъ врагѡ́въ шата̑нїѧ, любо́вїю тѧ̀ непреста́ннѡ велича́юще.</p>
<p><red>Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀, [є҆гѡ́же краегране́сїе си́це:</red> <red>П</red>охвала̀ вѣ̑рнымъ крⷭ҇тъ є҆́сть, и҆ сла́ва. <red>Творе́нїе і҆ѡ́сифово.]</red> <red>Гла́съ г҃.</red></p>
<p><red><wide>Пѣ́снь а҃</wide></red></p>
<p><red>І҆рмо́съ:</red> Сꙋ́шꙋ глꙋбороди́тельнꙋю зе́млю со́лнце наше́ствова и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀, лю́демъ пѣшомореходѧ́щымъ, и҆ бг҃оꙋго́днѡ пою́щымъ: пои́мъ гдⷭ҇еви, сла́внѡ бо просла́висѧ.</p>
<p><red>В</red>о́лны морскі̑ѧ жезло́мъ ѡ҆гꙋсти́въ, и҆ прове́лъ є҆сѝ лю́ди, проѡбразꙋ́ѧ крⷭ҇тъ тво́й, и҆́мже ссѣ́клъ є҆сѝ во́дꙋ ле́стнꙋю, и҆ къ землѝ ще́дре, бг҃оразꙋ́мїѧ сп҃слъ є҆сѝ всѣ́хъ, вѣ́рою пою́щихъ твою̀ си́лꙋ.</p>
<p><red>Б</red>е́зднꙋ сотвори́вый повелѣ́нїемъ, и҆́же вода́ми превы́спрєннѧѧ си́льнѣ покрыва́ѧй, и҆ и҆́же на вода́хъ зе́млю повѣ́сивый, ви́сиши на дре́вѣ, и҆ коле́блеши всю̀ тва́рь ма́нїемъ: всѣ́хъ же сердца̀ ᲂу҆твержда́еши въ стра́сѣ твое́мъ.</p>
<p><red>Мч҃нченъ:</red> <red>С</red>ы́нове прича́стїемъ быва́ете бж҃е́ственнїи мч҃нцы хрⷭ҇тѡ́вы, и҆ жи́телїе вы́шнагѡ сїѡ́на и҆ наслѣ̑дницы, въ не́мже и҆ вѣнцы̀ носѧ́ще взыва́ете свѣ́тлѡ: пои́мъ гдⷭ҇еви, сла́внѡ бо просла́висѧ.</p>
<p><red>Мч҃нченъ:</red> <red>Р</red>ꙋ́къ ѿсѣчє́нїѧ и҆ но́гъ под̾ѧ́сте мч҃нцы, и҆ стрꙋ́жеми лю́тѣ, и҆ ѻ҆гню̀ примѣша́ющесѧ, не ѿверго́стесѧ ѿню́дъ хрⷭ҇та̀ бг҃а сꙋ́ща всѣ́хъ, но те́плѣ вопїѧ́сте: пои́мъ гдⷭ҇еви, сла́внѡ бо просла́висѧ.</p>
<p><red>Бг҃оро́диченъ:</red> <red>П</red>редо́браѧ и҆ дв҃о влⷣчце, є҆го́же родила̀ є҆сѝ сн҃а, зрѧ́щи на дре́вѣ воздви́жена во́лею, пла́чꙋщи <anchor type="page" number="465"/> восклица́ла є҆сѝ, вопїю́щи болѣ́зненнѡ: бж҃е всѣ́хъ бл҃гоꙋтро́бне, гдⷭ҇ь сы́й сла́вы, ка́кѡ сїѧ̑ стра́ждеши влⷣко;</p>
<p><red>Дрꙋгі́й канѡ́нъ прест҃ѣ́й бцⷣѣ, гла́съ г҃.</red></p>
<p><red><wide>Пѣ́снь а҃</wide></red></p>
<p><red>І҆рмо́съ:</red> <red>В</red>о́ды дре́вле, ма́нїемъ бж҃е́ственнымъ, во є҆ди́но со́нмище совокꙋпи́вый, и҆ раздѣли́вый мо́ре і҆и҃льтєскимъ лю́демъ, се́й бг҃ъ на́шъ, препросла́вленъ є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ.</p>
<p><red>Ѡ҆</red>чище́нїе мѝ пода́ждь прегрѣше́нїй, бж҃е́ственными твои́ми мольба́ми дв҃о: си́льнꙋ бо и҆́маши мл҃твꙋ пречⷭ҇таѧ, и҆ тебѐ чтꙋ́щыѧ и҆збавлѧ́еши ѿ согрѣше́нїй, и҆ страсте́й, и҆ скорбе́й, и҆ ѡ҆бстоѧ́нїй.</p>
<p><red>В</red>ода́ми мл҃твъ твои́хъ дв҃о, и҆ста́ѧвшꙋю зно́емъ безмѣ́рныхъ мои́хъ согрѣше́нїй и҆ страсте́й, ѡ҆росѝ дꙋ́шꙋ мою̀ смире́ннꙋю: ꙗ҆́кѡ да прохлажде́нїе бж҃е́ственно ᲂу҆лꙋчи́въ, пѣ́сньми тѧ̀ велича́ю, ꙗ҆́кѡ предста́тельницꙋ те́плꙋю.</p>
<p><red>В</red>сего̀ погрꙋжа́ема грѣхмѝ и҆ всего̀ ѿча́ѧнна мѧ̀ сꙋ́ща, ты̀ чⷭ҇таѧ влⷣчце, млⷭ҇рдїѧ твоегѡ̀ рꙋ́кꙋ просте́рши, къ покаѧ́нїѧ мѧ̀ высотѣ̀ привлецы̀, подаю́щи мѝ и҆сто́чникъ сле́зъ.</p>
<p><red>Р</red>аздерѝ пречⷭ҇таѧ, грѣхо́вное рꙋкописа́нїе мои́хъ прегрѣше́нїй твои́ми мл҃твами, ꙗ҆́кѡ и҆мꙋ́щи къ сн҃ꙋ твоемꙋ̀ дерзнове́нїе за ны̀ моли́ти прилѣ́жнѡ: тѧ́ бо є҆ди́нꙋ и҆́мамы хрⷭ҇тїа́не застꙋ́пницꙋ.</p>
<p><red><wide>Пѣ́снь г҃</wide></red></p>
<p><red>І҆рмо́съ:</red> <red>Оу҆</red>твержде́нїе на тѧ̀ надѣ́ющихсѧ, ᲂу҆твердѝ гдⷭ҇и цр҃ковь, и҆́же стѧжа́лъ є҆сѝ честно́ю твое́ю кро́вїю.</p>
<p><red>Є҆</red>ди́нъ сложе́нъ носѧ̀ соста́въ сло́ве, претерпѣ́лъ є҆сѝ распѧ́тїе безче́стнѣйшее: чтꙋ́щыѧ тѧ̀ че́сти сподо́би сꙋ́щїѧ.</p>
<p><red>Р</red>азрѣше́ни бы́ша земноро́днїи ѿ клѧ́твы, клѧ́твѣ тебѣ̀ влⷣко бы́вшꙋ, и҆ крⷭ҇то́мъ бл҃гослове́нїе и҆сточи́вшемꙋ. <anchor type="page" number="466"/></p>
<p><red>Мч҃нченъ:</red> <red>П</red>рише́льцы во всю̀ зе́млю бы́вше, и҆ нбⷭ҇нїи вои́стиннꙋ гра́ждане ꙗ҆ви́стесѧ, и҆ хрⷭ҇тꙋ̀ снаслѣ́дницы всехва́льнїи.</p>
<p><red>Мч҃нченъ:</red> <red>К</red>рѣпча́йшее ѻ҆рꙋ́жїе, крⷭ҇тъ стѧжа́вше мч҃нцы, всю̀ си́лꙋ гꙋби́телѧ врага̀ до конца̀ побѣди́ша.</p>
<p><red>Бг҃оро́диченъ:</red> <red>Т</red>ы̀ соблюла́сѧ є҆сѝ и҆ по ржⷭ҇твѣ̀ дв҃а, ꙗ҆́же бг҃а чⷭ҇таѧ ро́ждши воплоще́на, на крⷭ҇тѣ̀ пригво́ждшасѧ хотѣ́нїемъ.</p>
<p><red><wide>И҆́нъ</wide></red></p>
<p><red>І҆рмо́съ:</red> <red>И҆́</red>же ѿ не сꙋ́щихъ всѧ̑ приведы́й сло́вомъ созида́ємаѧ, соверша́ємаѧ дх҃омъ вседержи́телю вы́шнїй, въ любвѝ твое́й ᲂу҆твердѝ менѐ.</p>
<p><red>Б</red>лагоꙋтрѡ́бїѧ млⷭ҇рдїѧ твоегѡ̀, молю́сѧ, ѿве́рзи мѝ вско́рѣ бцⷣе пречⷭ҇таѧ, и҆ те́плаѧ мнѣ̀ ꙗ҆ви́сѧ во и҆скꙋше́нїихъ помо́щница, и҆ сп҃се́нїе.</p>
<p><red>И҆</red>зба́ви мѧ̀ ѿ всѧ́кїѧ содержа́щїѧ лю́тыѧ грѣхо́вныѧ бꙋ́ри, раба̀ твоего̀ пречⷭ҇таѧ, и҆ ко сп҃си́тельномꙋ мѧ̀ приста́нищꙋ напра́ви, мл҃твами твои́ми.</p>
<p><red>С</red>п҃си́ мѧ мт҃и дв҃о чⷭ҇таѧ, ѿ страсте́й мои́хъ мꙋ́тныхъ слїѧ́нїй, и҆ ѡ҆бходѧ́щихъ ны́нѣ смире́ннꙋю мою̀ дꙋ́шꙋ, и҆ ѡ҆скорблѧ́ющихъ.</p>
<p><red>С</red>ле́зъ тꙋ́чꙋ пода́ждь мѝ бл҃га́ѧ, и҆ си́ми ᲂу҆гасѝ страсте́й мои́хъ пе́щь, и҆ всѧ́кїѧ ѡ҆мы́й дꙋшє́вныѧ моѧ̑ сквє́рны бцⷣе.</p>
<p><red><wide>Пѣ́снь д҃</wide></red></p>
<p><red>І҆рмо́съ:</red> <red>П</red>окры́ла є҆́сть нб҃са̀ добродѣ́тель твоѧ̀ хрⷭ҇тѐ, и҆з̾ кївѡ́та бо проше́дъ ст҃ы́ни твоеѧ̀ нетлѣ́нныѧ мт҃ре: въ хра́мѣ сла́вы твоеѧ̀ ꙗ҆ви́лсѧ є҆сѝ ꙗ҆́кѡ млⷣнецъ рꙋконоси́мь, и҆ и҆спо́лнишасѧ всѧ̑ твоегѡ̀ хвале́нїѧ.</p>
<p><red>П</red>аде́нїе а҆да́мово є҆ди́нъ воздви́глъ є҆сѝ хрⷭ҇тѐ, но́въ бы́въ а҆да́мъ, на крⷭ҇тѣ̀ рꙋ́цѣ пригвожде́й, тро́стїю же бїе́нъ хотѧ̀, и҆ ѻ҆́цта и҆ же́лчи вкꙋша́ѧ, превозноша́емый высото́ю црⷭ҇твїѧ твоегѡ̀. <anchor type="page" number="467"/></p>
<p><red>Ꙗ҆́</red>кѡ ѻ҆вча̀ на заколе́нїе тѧ̀ прⷪ҇ро́къ предзри́тъ, и҆ ꙗ҆́кѡ а҆́гнца сло́ве бж҃їй, не проти́вѧщасѧ ѿню́дъ, нижѐ вопїю́ща: и҆́бо хотѣ́нїемъ претерпѣ́лъ є҆сѝ распѧ́тисѧ, ꙗ҆́кѡ да и҆̀же во́лею согрѣши́вшыѧ и҆зба́виши, и҆ сп҃се́ши милосе́рде гдⷭ҇и.</p>
<p><red>Мч҃нченъ:</red> <red>Ѡ҆</red>бно́вльше дꙋ́шы ра́ломъ вѣ́ры, мч҃нцы хрⷭ҇тѡ́вы, сѣ́мѧ терпѣ́нїемъ мꙋ́къ всѣ́ѧша, и҆ кла́съ мꙋче́нїѧ гобзꙋ́ющїй ѡ҆б̾ѧ́ша, вѣ́рныхъ составлє́нїѧ пита́ющъ. тѣ́мже при́снѡ сла́вими сꙋ́ть.</p>
<p><red>Мч҃нченъ:</red> <red>Оу҆</red>тѣснѧ́еми стꙋже́нїемъ нестерпи́мыхъ лю̑тъ, ча́ѧнїемъ кра́сныхъ, къ простра́нствꙋ вы́шнѧгѡ црⷭ҇твїѧ ꙗ҆́вѣ мч҃нцы достиго́ша, ꙗ҆́кѡ да разширѧ́тъ на́ша ᲂу҆ста̀, тѣ́хъ непреста́ннѡ пѣ́ти борє́нїѧ.</p>
<p><red>Бг҃оро́диченъ:</red> <red>Ꙗ҆́</red>же ᲂу҆́гль бж҃е́ственный прїе́мши, ꙗ҆́коже клеща̀, не ѡ҆палѧ́ющь ѿню́дъ, ѡ҆роша́ющъ же па́че, мт҃и дв҃о, безсѣ́меннꙋю и҆ бж҃е́ственнꙋю ᲂу҆тро́бꙋ твою̀: є҆го́же ви́дѧщи пло́тїю повѣ́шена во́лею на дре́вѣ, пѣ́сньми сла́влѧше.</p>
<p><red><wide>И҆́нъ</wide></red></p>
<p><red>І҆рмо́съ:</red> <red>П</red>оложи́лъ є҆сѝ къ на́мъ тве́рдꙋю любо́вь гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ. тѣ́мже тѝ зове́мъ бл҃годарѧ́ще: сла́ва си́лѣ твое́й гдⷭ҇и.</p>
<p><red>В</red>сю̀ на тѧ̀ наде́ждꙋ возложи́хъ влⷣчце, молю́сѧ припа́даѧ ѿ дꙋшѝ: смертоно́сныѧ и҆зба́ви болѣ́зни, къ жи́зни сп҃се́нїѧ возводѧ́щи мѧ̀, ꙗ҆́же жи́знь ро́ждшаѧ.</p>
<p><red>В</red>лⷣчце чⷭ҇таѧ, крѣ́пкаѧ мі́рꙋ помо́щница, не ѿве́ржи менѐ ѿ себѐ, нижѐ посра́млена ѿсле́ши мѧ̀ ѿ лица̀ твоегѡ̀, нижѐ бѣсѡ́мъ покажи́ мѧ ѡ҆бра́дованїе.</p>
<p><red>В</red>е́сь ѡ҆бнаже́нъ бы́хъ ѻ҆каѧ́нный бж҃е́ственныхъ дѣ́лъ, и҆ ᲂу҆ѧзви́хсѧ сласте́й ѻ҆́стрыми стрѣла́ми, и҆ ѡ҆стрꙋпле́нъ бы́хъ. тѣ́мже вопїю́ ти влⷣчце: сп҃си́ мѧ пречⷭ҇таѧ.</p>
<p><red>П</red>рїидо́ша чⷭ҇таѧ, безмѣ́стныхъ дѣѧ́нїй во́ды до ѻ҆каѧ́нныѧ моеѧ̀ дꙋшѝ, и҆ по́мыслы бре́нными ѡ҆держи́мь, вопїю́ ти съ болѣ́знїю: не пре́зри влⷣчце раба̀ твоегѡ̀. <anchor type="page" number="468"/></p>
<p><red><wide>Пѣ́снь є҃</wide></red></p>
<p><red>І҆рмо́съ:</red> <red>Ꙗ҆́</red>кѡ ви́дѣ и҆са́їа ѡ҆бра́знѡ на престо́лѣ превознесе́на бг҃а, ѿ а҆́гг҃лъ сла́вы дорѷноси́ма, ѽ ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема бг҃а, свѣ́та невече́рнѧ, и҆ ми́ромъ влады́чествꙋюща.</p>
<p><red>Оу҆</red>поко́илъ мѧ̀ є҆сѝ сло́ве, претрꙋжде́наго трꙋдо́мъ прегрѣше́нїй, препочива́ѧ на дре́вѣ влⷣко, и҆ взѧ́тъ поноше́нїе моѐ, и҆́миже пострада́лъ є҆сѝ і҆и҃се поноше́ньми. пою̀ твою̀ держа́вꙋ и҆ бж҃е́ствєннаѧ страда̑нїѧ.</p>
<p><red>В</red>озже́гъ ꙗ҆́коже свѣ́щникъ на крⷭ҇тѣ̀ пло́ть твою̀, и҆ поиска́лъ є҆сѝ поги́бшꙋю дра́хмꙋ человѣколю́бче, и҆ всѧ̑ призыва́еши дрꙋ́ги твоѧ̑ си̑лы, на сеѧ̀ ѡ҆брѣ́тенїе: пое́мъ держа́вꙋ хрⷭ҇тѐ, црⷭ҇твїѧ твоегѡ̀.</p>
<p><red>Мч҃нченъ:</red> <red>П</red>ове́рженъ льсте́цъ, при нога́хъ нельсти́выхъ стрⷭ҇тоте́рпєцъ хрⷭ҇то́выхъ, ме́ртвъ зри́мь є҆́сть и҆ недѣ́йственъ: са́ми же нельсти́внѡ сопричита́еми сꙋ́ть со а҆́гг҃лы, неизрече́нныѧ ра́дости и҆сполнѧ́ющесѧ.</p>
<p><red>Мч҃нченъ:</red> <red>С</red>т҃і́и стꙋ́денїю, и҆ лю́тыми мꙋ́ками и҆ скорбьмѝ, и҆ ра́нами вельмѝ померза́еми, къ теплотѣ̀ преидо́ша бж҃е́ственнѣй нбⷭ҇нагѡ црⷭ҇твїѧ вои́стиннꙋ, и҆ те́плїи предста́тели вѣ̑рнымъ при́снѡ ꙗ҆влѧ́ютсѧ.</p>
<p><red>Бг҃оро́диченъ:</red> <red>Р</red>аспина́ема на дре́вѣ, и҆ ре́бра копїе́мъ и҆скопова́ема, ѿ ре́бръ дре́вле созда́вшаго є҆́ѵꙋ, пречⷭ҇таѧ дв҃о зрѧ́щи, вопїѧ́ше мт҃рски: ка́кѡ ᲂу҆мира́еши сн҃е мо́й животѐ безсме́ртный;</p>
<p><red>И҆́нъ. І҆рмо́съ то́йже.</red></p>
<p><red>В</red>їногра́де бж҃е́ственный, и҆́же кра́сный гро́здъ прозѧ́бшаѧ, и҆ дꙋша́мъ подаю́щъ питїѐ бж҃е́ственное дв҃о, напое́нїѧ го́рькагѡ, и҆ пїѧ́нства страсте́й, и҆ сласте́й и҆зба́ви дꙋ́шꙋ мою̀, и҆ ѻ҆гнѧ̀ вѣ́чнагѡ.</p>
<p><red>Т</red>имѣ́нїѧ и҆сто́ргни мѧ̀ грѣхѡ́въ, пречⷭ҇таѧ бг҃оневѣ́сто, па́дшаго въ ка́лъ страсте́й: и҆ стрꙋѧ́ми мл҃твъ <anchor type="page" number="469"/> твои́хъ ѡ҆мы́вши мѧ̀ страсте́й скве́рнъ, ри́зою сп҃се́нїѧ свѣтови́дною ѡ҆дежѝ.</p>
<p><red>Ꙗ҆́</red>же мі́рови ми́ръ, и҆ сп҃се́нїе всѣ̑мъ пода́вшаѧ, ꙗ҆́кѡ бж҃е́ственный ми́ръ поро́ждши дв҃о чⷭ҇таѧ, настоѧ́щꙋю бра́нь страсте́й дꙋшѝ моеѧ̀ и҆ тѣ́ла ᲂу҆мирѝ, стра́хомъ и҆ любо́вїю сп҃са хрⷭ҇та̀.</p>
<p><red>Б</red>олѣ́вшꙋю дꙋ́шꙋ мою̀ грѣхмѝ пречⷭ҇таѧ, и҆сцѣлѝ твои́мъ млⷭ҇рдїемъ, и҆ сподо́би наставлѧ́ющи мѧ̀ твори́ти во смире́нїи сн҃а твоегѡ̀ повелѣ̑нїѧ при́снѡ, ꙗ҆́кѡ да воспрїимꙋ̀ сегѡ̀ бла́гость.</p>
<p><red><wide>Пѣ́снь ѕ҃</wide></red></p>
<p><red>І҆рмо́съ:</red> <red>В</red>озопѝ къ тебѣ̀, ви́дѣвъ ста́рецъ ѻ҆чи́ма сп҃се́нїе, є҆́же лю́демъ прїи́де ѿ бг҃а: хрⷭ҇тѐ, ты̀ бг҃ъ мо́й.</p>
<p><red>В</red>о́лею закла́лсѧ є҆сѝ ꙗ҆́кѡ а҆́гнецъ, снѣ́дїю дре́ва ᲂу҆ме́ршаго во́лею, па́ки къ жи́зни хрⷭ҇тѐ возводѧ̀.</p>
<p><red>Н</red>а крⷭ҇тъ воздви́глсѧ є҆сѝ, и҆ низпаде́сѧ бѣсо́вскаѧ пре́лесть: вознесе́сѧ же вѣ́рныхъ мно́жество, воспѣва́юще тѧ̀ живода́вче.</p>
<p><red>Мч҃нченъ:</red> <red>Б</red>агрѧни́цею ꙗ҆́же ѿ крове́й и҆спещре́ни мч҃нцы, цр҃ю̀ всѣ́хъ ны́нѣ предстоѧ́тъ, вѣнцы̀ свѣ́тлыми ᲂу҆краша́еми.</p>
<p><red>Мч҃нченъ:</red> <red>И҆</red>сцѣле́нїе всѣ̑мъ пристꙋпа́ющымъ и҆сточа́ютъ мо́щи ст҃ы́хъ мч҃нкъ, и҆ страсте́й мно́жество потоплѧ́ютъ.</p>
<p><red>Бг҃оро́диченъ:</red> <red>Р</red>азꙋмѣ́ти не мо́жетъ ᲂу҆́мъ человѣ́ческїй ѻ҆трокови́це, па́че є҆стества̀ рождества̀ твоегѡ̀ та́йнꙋ: па́че бо ᲂу҆ма̀ бг҃а родила̀ є҆сѝ.</p>
<p><red><wide>И҆́нъ</wide></red></p>
<p><red>І҆рмо́съ:</red> Бе́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ дꙋ́хъ мо́й: но простры́й влⷣко высо́кꙋю твою̀ мы́шцꙋ, ꙗ҆́кѡ петра́ мѧ ᲂу҆пра́вителю сп҃сѝ.</p>
<p><red>И҆</red>збавле́нїе прегрѣше́нїй пода́ждь ꙗ҆́кѡ бл҃га́ѧ, твоемꙋ̀ рабꙋ̀ пречⷭ҇таѧ, твоегѡ̀ застꙋпле́нїѧ просѧ́щемꙋ съ вѣ́рою, и҆ бꙋ́дꙋщагѡ мѧ̀ сꙋда̀ и҆схитѝ. <anchor type="page" number="470"/></p>
<p><red>В</red>лⷣчце и҆ мт҃и и҆зба́вителѧ, ты̀ предста́ни мѝ въ ча́съ и҆схо́да моегѡ̀, и҆стѧза́емꙋ мнѣ̀ ѿ воздꙋ́шныхъ дꙋхѡ́въ, ѡ҆ ꙗ҆̀же несмы́сленною мы́слїю содѣ́ѧхъ.</p>
<p><red>Ѡ҆</red>каѧ́ненъ ꙗ҆ви́хсѧ ве́сь а҆́зъ, нечистота́ми всегда̀ ѡ҆б̾ѧ́тъ: и҆ прозрѧ̀ ны́нѣ созадѝ ногꙋ̀ мое́ю сме́рть, взыва́ю тѝ бцⷣе, помози́ ми.</p>
<p><red>В</red>о́лны стра́стныхъ помышле́нїй, всегда̀ мѧ̀ смꙋща́ютъ пречⷭ҇таѧ, и҆ лꙋка́выхъ дꙋхѡ́въ бꙋ́рѧ погрꙋжа́етъ мѧ̀: но ᲂу҆твердѝ на ка́мени безстра́стїѧ.</p>
<p><red><wide>Пѣ́снь з҃</wide></red></p>
<p><red>І҆рмо́съ:</red> Тебѐ во ѻ҆гнѝ ѡ҆роси́вшаго ѻ҆́троки бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а сло́ва пои́мъ, благоче́стнѡ пою́ще: бл҃гослове́нъ бг҃ъ ѻ҆тє́цъ на́шихъ.</p>
<p><red>Н</red>а ке́дрѣ возне́слсѧ є҆сѝ, и҆ пе́ѵкѣ, и҆ кѷпарі́сѣ влⷣко, ѿ трⷪ҇цы є҆ди́нъ сы́й, и҆ возне́слъ є҆сѝ сꙋ́щыѧ бо глꙋбинꙋ̀ мно́гихъ сласте́й впа́дшыѧ: бл҃гослове́нъ бг҃ъ ѻ҆тє́цъ на́шихъ.</p>
<p><red>К</red>ро́вїю чⷭ҇тно́ю гдⷭ҇и, тва́рь ѡ҆чи́стилъ є҆сѝ ѿ кро́ве, приноси́мыѧ ме́рзкимъ бѣсѡ́мъ, и҆ разрꙋши́лъ є҆сѝ жє́ртвы сквє́рныѧ сло́ве бж҃їй, поже́рсѧ ꙗ҆́кѡ неѕло́бивъ а҆́гнецъ: сла́ва держа́вѣ твое́й.</p>
<p><red>Мч҃нченъ:</red> <red>С</red>тоѧ́хꙋ пред̾ мꙋчи́тели, ꙗ҆́кѡ столпѝ неподви́жимїи, поколеба́юще пре́лесть, и҆ ᲂу҆твержда́юще вѣ́рныхъ сердца̀, страда́льцы пою́ще: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.</p>
<p><red>Мч҃нченъ:</red> <red>Н</red>е ѡ҆пали́стесѧ ѻ҆гне́мъ, ѻ҆гнѧ̀ теплѣ́йшее произволе́нїе стѧжа́вше, стрⷭ҇тоте́рпцы хрⷭ҇тѡ́вы вѣнцено́сцы, вопїѧ́ше: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.</p>
<p><red>Бг҃оро́диченъ:</red> <red>З</red>ача́тїе несравне́но, и҆ ржⷭ҇тво̀ несказа́нно и҆мѣ́ла є҆сѝ чⷭ҇таѧ є҆ди́на, влⷣкꙋ вопло́щши пло́тїю распе́ншагосѧ, є҆мꙋ́же пою́ще вопїе́мъ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ. <anchor type="page" number="471"/></p>
<p><red><wide>И҆́нъ</wide></red></p>
<p><red>І҆рмо́съ:</red> <red>Ꙗ҆́</red>коже дре́вле бл҃гочєсти́выѧ трѝ ѻ҆́троки ѡ҆роси́лъ є҆сѝ въ пла́мени халде́йстѣмъ, свѣ́тлымъ бж҃ества̀ ѻ҆гне́мъ и҆ на́съ ѡ҆зарѝ: бл҃гослове́нъ є҆сѝ, взыва́ющыѧ, бж҃е ѻ҆тє́цъ на́шихъ.</p>
<p><red>Т</red>ебѐ мт҃ри бж҃їи, чⷭ҇тѣй и҆ непоро́чнѣй молю́сѧ, ѡ҆скверне́нный тѣ́ломъ и҆ дꙋше́ю, и҆ ѡ҆калѧ́нный дѣѧ́нїи нечи́стыми, и҆ надѣ́юсѧ влⷣчце, на млⷭ҇ть твою̀, ты́ мѧ ᲂу҆ще́дри, пречⷭ҇таѧ.</p>
<p><red>П</red>регрѣше́нїй мои́хъ мно́жество, и҆ ѕлы́хъ и҆спыта́нїе, недоꙋмѣ́нїемъ мѧ̀ препира́етъ ѕѣлѡ̀, и҆ во ѿча́ѧнїѧ влече́тъ глꙋбинꙋ̀: пречⷭ҇таѧ влⷣчце, сп҃си́ мѧ погиба́ющаго, и҆ лю́тѣ потоплѧ́ема.</p>
<p><red>П</red>оми́лꙋй бл҃га́ѧ смири́вшꙋюсѧ дꙋ́шꙋ мою̀ лꙋка́выми дѣѧ́ньми, и҆ къ покаѧ́нїѧ мѧ̀ пꙋтѝ наста́ви, и҆ твори́ти хотѣ̑нїѧ твоегѡ̀ сн҃а и҆спра́ви, и҆ ѿ мꙋ́ки и҆зба́ви.</p>
<p><red>М</red>но́жествомъ щедро́тъ твоеѧ̀ бл҃гости, грѣхѡ́въ на́шихъ мно́жество пре́зри бл҃га́ѧ, и҆ благопремѣни́тельна бꙋ́ди, немо́лчнѡ зовꙋ́щымъ: бл҃гослове́нъ, пречⷭ҇таѧ, пло́дъ твоегѡ̀ чре́ва.</p>
<p><red><wide>Пѣ́снь и҃</wide></red></p>
<p><red>І҆рмо́съ:</red> <red>Н</red>естерпи́момꙋ ѻ҆гню̀ соедини́вшесѧ, бг҃оче́стїѧ предстоѧ́ще ю҆́нѡши, пла́менемъ же неврежде́ни, бж҃е́ственнꙋю пѣ́снь поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑ вѣ́ки.</p>
<p><red>Л</red>ю́дїе непокори́вїи и҆ неразꙋ́мнїи, тѧ̀ нра́вомъ благопоко́рнымъ восхотѣ́вша распѧ́тисѧ, ѡ҆сꙋжда́ютъ ᲂу҆мре́ти: ꙗ҆́кѡ да хотѣ́нїемъ ᲂу҆мерщвлє́нныѧ сло́ве, ѡ҆живи́ши, пою́щыѧ тѧ̀ и҆ превозносѧ́щыѧ во вѣ́ки.</p>
<p><red>Р</red>аспросте́ръ на крⷭ҇тѣ̀ дла̑ни, рꙋ́цѣ неꙋдержа́ннѡ простє́ртыѧ ко дре́вꙋ снѣ́дномꙋ первозда́ннагѡ и҆сцѣлѧ́ѧ влⷣко: и҆ зрѧ́щи тѧ̀ стра́хомъ со́лнце, лꙋчы̀ скрыва́ше, и҆ всѧ̀ тва́рь поколеба́сѧ. <anchor type="page" number="472"/></p>
<p><red>Мч҃нченъ:</red> <red>Л</red>ꙋча́ми сщ҃е́нныхъ боре́нїй стрꙋи̑ нече́стїѧ, и҆злїѧ̑нїѧ безбо́жїѧ и҆зсꙋши́ша стрⷭ҇тоте́рпцы, и҆ и҆сто́чники и҆сточи́ша и҆сцѣле́нїй, скве́рнꙋ страсте́й ѡ҆мыва́ющыѧ, и҆ вѣ́рныхъ сердца̀ напаѧ́ющыѧ бога́тнѡ.</p>
<p><red>Мч҃нченъ:</red> <red>С</red>оѡбра́знѡ честны́хъ стрⷭ҇те́й, и҆ бж҃е́ственныхъ за́повѣдей и҆сполни́телїе стрⷭ҇тоте́рпцы, согра́ждане безплѡ́тнымъ: написа́тисѧ ны́нѣ въ вы́шнѣмъ гра́дѣ, бг҃а моли́те, ва́съ чтꙋ́щымъ во всѧ̑ вѣ́ки.</p>
<p><red>Бг҃оро́диченъ:</red> <red>Р</red>ꙋ́чкꙋ тѧ̀ златꙋ́ю и҆ свѣ́щникъ, трапе́зꙋ и҆ же́злъ, бж҃е́ственнꙋю го́рꙋ и҆ ѻ҆́блакъ, пала́тꙋ цр҃е́вꙋ и҆ прⷭ҇то́лъ ѻ҆гнеѡбра́зенъ, бцⷣꙋ всѝ вѣ́рнїи и҆менꙋ́емъ, по ржⷭ҇твѣ̀ дв҃ою сохра́ншꙋюсѧ.</p>
<p><red><wide>И҆́нъ</wide></red></p>
<p><red>І҆рмо́съ:</red> <red>В</red>ъ пла́мень ко ѻ҆трокѡ́мъ є҆вре́йскимъ снизше́дшаго, бж҃їею си́лою, и҆ ꙗ҆́вльшагосѧ гдⷭ҇а, сщ҃е́нницы бл҃гослови́те, и҆ превозноси́те во всѧ̑ вѣ́ки.</p>
<p><red>С</red>ласте́й го́ресть, чꙋ̑вства всѧ̑ тѣлє́снаѧ проше́дши, дꙋ́шꙋ мою̀ безмѣ́стнѡ ѡ҆калѧ́етъ, и҆ въ сме́рть влече́тъ: влⷣчце мі́ра, бꙋ́ди мѝ сп҃се́нїе.</p>
<p><red>Н</red>а тѧ̀ возложи́хъ влⷣчце, се́рдце, и҆ дꙋ́шꙋ, и҆ тѣ́ло: не и҆́мамъ бо и҆ны́ѧ наде́жди, ра́звѣ тебѐ, є҆́юже полꙋчꙋ̀ млⷭ҇ть. тѣ́мже пода́ждь мѝ бога́тꙋю твою̀ бл҃года́ть.</p>
<p><red>Ѕ</red>мі́й мнѣ̀ ꙗ҆́домъ приползѐ, и҆ плотско́ю сла́достїю ѻ҆каѧ́ннꙋю дꙋ́шꙋ мою̀ лю́тѣ ᲂу҆морѝ: но ѡ҆живѝ сїю̀ сопроти́вными лѣчьба́ми, чⷭ҇таѧ, твои́ми мл҃твами.</p>
<p><red>Л</red>ю́таѧ мѧ̀ но́щь покрыва́етъ прегрѣше́нїй, ст҃а́ѧ влⷣчце: не и҆́мамъ бо свѣщѝ, дꙋ́шꙋ просвѣща́ющїѧ благодѣѧ́нїѧ є҆ле́емъ. тѣ́мже и҆з̾ черто́га и҆зринꙋ́хсѧ вы́шнѧгѡ.</p>
<p><red>Та́же, пое́мъ пѣ́снь бцⷣы:</red> <red>В</red>ели́читъ дꙋша̀ моѧ̀ гдⷭ҇а:</p>
<p><red><wide>Пѣ́снь ѳ҃</wide></red></p>
<p><red>І҆рмо́съ:</red> <red>В</red>ъ зако́нѣ сѣ́ни и҆ писа́нїй ѡ҆́бразъ ви́димъ вѣ́рнїи: всѧ́къ мꙋ́жескїй по́лъ ложесна̀ разверза́ѧ, ст҃ъ бг҃ꙋ: тѣ́мъ <anchor type="page" number="473"/> перворожде́нное сло́во, ѻ҆ц҃а̀ безнача́льна, сн҃а первородѧ́щасѧ мт҃рїю неискꙋсомꙋ́жнѡ, велича́емъ.</p>
<p><red>Н</red>а крⷭ҇тѣ̀ пригво́ждсѧ і҆и҃се, и҆́же ѡ҆снова́вый на ниче́мже всю̀ зе́млю, ᲂу҆глѣ́бшаго мѧ̀ въ ка́лѣ грѣхо́внѣмъ нра́вомъ лꙋка́вымъ, ꙗ҆́кѡ бл҃гъ ᲂу҆ще́дривъ хрⷭ҇тѐ, и҆ и҆звле́къ, и҆ безче́стною твое́ю сме́ртїю почти́лъ є҆сѝ, многомлⷭ҇тиве.</p>
<p><red>В</red>и́дѣнъ бы́лъ є҆сѝ бг҃ъ неви́димый є҆стество́мъ, пло́тїю возвыша́емъ, ꙗ҆́кѡ да ѿ врагѡ́въ неви́димыхъ и҆зба́виши мі́ръ ви́димый, и҆ сꙋ́щыѧ ни́зꙋ, небе́сны сотвори́ши хрⷭ҇тѐ, славосло́вѧщыѧ держа́вꙋ вели́кїѧ вла́сти твоеѧ̀.</p>
<p><red>Мч҃нченъ:</red> <red>В</red>о́инство сщ҃е́нное, ст҃ы̑мъ а҆́гг҃лѡмъ подо́бнѡ и҆збра́нное, ра́й, посредѣ̀ и҆мы́й живо́тное дре́во, хрⷭ҇та̀, бг҃окра́сныѧ цр҃кве сосло́вїе честно́е, всесла́внїи стрⷭ҇тоте́рпцы сп҃сѡвы ꙗ҆ви́стесѧ.</p>
<p><red>Мч҃нченъ:</red> <red>Н</red>а́съ на землѝ ва́съ помина́ющихъ, помина́йте ст҃і́и престо́лꙋ влⷣчнемꙋ предстоѧ́ще ра́достнѡ: и҆ ꙗ҆̀же ѿѻнꙋ́дꙋ зарѧ́ми бога́тнѡ сщ҃е́ннїи просвѣща́йте ны̀, ꙗ҆́кѡ да долгѡ́въ разрѣше́нїе прїи́мемъ.</p>
<p><red>Бг҃оро́диченъ:</red> <red>С</red>вѣти̑ла, твоѐ зрѧ́ще сн҃е мо́й распѧ́тїе, заидо́ста: и҆ ка́кѡ є҆вре́йскїй со́нмъ не за́йде невѣ́рный, преда́въ тѧ̀ на сме́рть нача́льника жи́зни; бцⷣа вопїѧ́ше. ю҆́же непреста́ннѡ велича́емъ.</p>
<p><red><wide>И҆́нъ</wide></red></p>
<p><red>І҆рмо́съ:</red> Тебѐ неѡпали́мꙋю кꙋпинꙋ̀, и҆ ст҃ꙋ́ю дв҃ꙋ, мт҃рь свѣ́та, и҆ бцⷣꙋ, наде́ждꙋ всѣ́хъ на́съ, велича́емъ.</p>
<p><red>С</red>кве́рнꙋ стра́стныхъ помышле́нїй моегѡ̀ ᲂу҆ма̀ ѡ҆чи́стивши чⷭ҇таѧ, безстра́стїѧ свѣ́тлою ри́зою ѡ҆дежи́ мѧ.</p>
<p><red>Ѿ</red>ве́рзи мѝ бж҃е́ствєнныѧ вхо́ды покаѧ́нїѧ дв҃о, вхо́ды страсте́й и҆ сласте́й мои́хъ загражда́ющи, и҆ возбранѧ́ющи си́лою твое́ю.</p>
<p><red>Оу҆</red>слы́ши гла́съ стена́нїѧ моегѡ̀, и҆ гла́съ пла́ча моегѡ̀, дв҃о всенепоро́чнаѧ, и҆ пода́ждь ѡ҆чище́нїе и҆ сп҃се́нїе ѻ҆каѧ́ннѣй мое́й дꙋшѝ. <anchor type="page" number="474"/></p>
<p><red>В</red>е́сь ѿча́ѧхсѧ ѻ҆каѧ́нный, и҆ недоꙋмѣ́юсѧ, помышлѧ́ѧ лꙋка̑ваѧ моѧ̑ дѣѧ̑нїѧ: тꙋ́не ᲂу҆ще́дри влⷣчце. и҆ сп҃си́ мѧ.</p>
<p><red>Та́же,</red> <red>Д</red>осто́йно є҆́сть: <red>є҆ктенїа̀, и҆ свѣти́ленъ.</red></p>
<p><red>На стїхо́внѣ стїхи̑ры крⷭ҇тны, гла́съ г҃:</red></p>
<p><red>Д</red>ре́во преслꙋша́нїѧ мі́рови сме́рть прозѧбѐ, дре́во же крⷭ҇тное живо́тъ и҆ нетлѣ́нїе. тѣ́мже тебѐ мо́лимъ распе́ншагосѧ гдⷭ҇а: да зна́менаетсѧ на на́съ свѣ́тъ лица̀ твоегѡ̀.</p>
<p><red>Сті́хъ:</red> <red>И҆</red>спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑ твоѧ̑ и҆ на дѣла̀ твоѧ̑, и҆ наста́ви сы́ны и҆́хъ.</p>
<p><red>З</red>а́вистїю ѿ пи́щи и҆згна́нъ бы́хъ, паде́нїемъ падо́хсѧ лю́тымъ: но не презрѣ́въ влⷣко, и҆ воспрїе́мъ менѐ ра́ди є҆́же по мнѣ̀ распѧ́тїе твоѐ, и҆ сп҃са́еши мѧ̀, и҆ въ сла́вꙋ вво́диши, и҆зба́вителю мо́й, сла́ва тебѣ̀.</p>
<p><red>Сті́хъ: И҆</red> бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.</p>
<p><red>С</red>т҃ы́хъ страстоте́рпєцъ па́мѧть, прїиди́те лю́дїе всѝ почти́мъ: ꙗ҆́кѡ позо́ръ бы́вше а҆́гг҃лѡмъ и҆ человѣ́кѡмъ, побѣ́ды вѣнцы̀ ѿ хрⷭ҇та̀ прїѧ́ша, и҆ мо́лѧтсѧ ѡ҆ дꙋша́хъ на́шихъ.</p>
<p><red>Сла́ва, и҆ ны́нѣ, крⷭ҇тобг҃оро́диченъ:</red> <red>З</red>рѧ́щи и҆з̾ тебѐ рожде́ннаго всенепоро́чнаѧ, повѣ́шена на дре́вѣ, восклица́ше вопїю́щи: сла́дкое моѐ ча́до, гдѣ̀ твоѧ̀ за́йде добро́та свѣтоно́снаѧ, добро̀ сотвори́вшагѡ ро́дꙋ человѣ́ческомꙋ;</p>
<p><red>Та́же,</red> <red>Б</red>л҃го є҆́сть: <red>Трист҃о́е. По</red> <red>Ѻ҆́</red>ч҃е на́шъ, <red>тропа́рь, є҆ктенїа̀, и҆ ча́съ а҃-й, и҆ ѿпꙋ́стъ.</red></p>
<p><red>Въ пѧто́къ бл҃жє́нны, гла́съ г҃:</red></p>
<p><red>Ѿ</red>ве́ргша хрⷭ҇тѐ за́повѣдь твою̀, пра́ѻтца а҆да́ма и҆з̾ раѧ̀ и҆згна́лъ є҆сѝ: разбо́йника же ще́дре, и҆сповѣ́даша тѧ̀ на крⷭ҇тѣ̀, во́нь всели́лъ є҆сѝ, зовꙋ́ща: помѧни́ мѧ сп҃се во црⷭ҇твїи твое́мъ. <anchor type="page" number="475"/></p>
<p><red>Сті́хъ:</red> <red>Б</red>л҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.</p>
<p><red>З</red>рѧ́щи тѧ̀ на крⷭ҇тѣ̀ сл҃нца незаходи́маго, помрачѝ свѣ́тъ со́лнце: ка́менїе распаде́сѧ влⷣко, землѧ̀ поколеба́сѧ всѧ̀, завѣ́са же цр҃ко́внаѧ раздра́сѧ посредѣ̀, непра́веднѡ стра́ждꙋща ви́дѧщи тѧ̀ сп҃се, всѣ́ми недомы́слимаго.</p>
<p><red>Сті́хъ:</red> <red>Б</red>л҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀ лжꙋ́ще менѐ ра́ди.</p>
<p><red>З</red>а всѣ́хъ і҆и҃се веде́нъ бы́лъ є҆сѝ на сме́рть, живы́хъ животѐ: ꙗ҆́кѡ да бж҃е́ственными твои́ми страстьмѝ, ꙗ҆̀же дре́внею снѣ́дїю ᲂу҆мерщвлє́ныѧ сп҃се́ши ꙗ҆́кѡ бг҃ъ, и҆ раѧ̀ пока́жеши жи́тели. тѣ́мже вѣ́рою твоѧ̑ стрⷭ҇ти ны́нѣ сла́вимъ.</p>
<p><red>Сті́хъ:</red> <red>Р</red>а́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.</p>
<p><red>П</red>острада́вшаго во́лею на́съ ра́ди, и҆ поношє́нїѧ ѿе́мшагѡ человѣ́кѡвъ, стрⷭ҇те́мъ ᲂу҆подо́бльшесѧ мч҃нцы, мно́гихъ ра́ди мꙋ́къ низложи́сте врага̀, и҆ вы́шнюю сла́вꙋ полꙋчи́сте. тѣ́мже бг҃олѣ́пнѡ сла́вими є҆стѐ.</p>
<p><red>Сла́ва:</red> <red>Ѻ҆</red>ц҃ꙋ̀, и҆ сн҃ꙋ, и҆ ᲂу҆тѣ́шительномꙋ дх҃ꙋ пра́вомꙋ, всѝ вѣ́рнїи поклони́мсѧ: є҆ди́но нача́ло, и҆ сла́вꙋ бг҃олѣ́пнѡ пою́ще, благоче́стнѡ правосла́внымъ ра́зꙋмомъ возопїи́мъ: помѧнѝ на́съ во црⷭ҇твїи твое́мъ.</p>
<p><red>И҆ ны́нѣ:</red> <red>С</red>трⷭ҇ти терпѧ́ща пло́тїю хотѣ́нїемъ, зрѧ́щи на крⷭ҇тѣ̀ своего̀ сн҃а всенепоро́чнаѧ, смꙋти́сѧ всѧ̀, и҆ пла́чꙋщи взыва́ше чⷭ҇таѧ: ᲂу҆вы̀ мнѣ̀ ча́до моѐ, ка́кѡ ᲂу҆мерщвле́нъ є҆сѝ, и҆́же ᲂу҆ме́ршыѧ лю́тѣ ѡ҆живи́ти хотѧ̀;</p>
<footer/>
</document>
