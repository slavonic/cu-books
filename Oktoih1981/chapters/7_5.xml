<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><wide>Въ четверто́къ ве́чера</wide>,</p>
<p>на Гдⷭ҇и воззва́хъ, стїхи̑ры крⷭ҇тны. Гла́съ з҃:</p>
<p>Подо́бенъ: Не ктомꙋ̀ возбранѧ́еми є҆смы̀:</p>
<p>Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀ постои́тъ; ꙗ҆́кѡ ᲂу҆ тебѐ ѡ҆чище́нїе є҆́сть.</p>
<p>Да человѣ́ка бг҃а содѣ́лаеши, человѣ́къ бы́лъ є҆сѝ пребл҃гі́й хрⷭ҇тѐ, и҆ распѧ́лсѧ є҆сѝ: сла́ва си́лѣ твое́й.</p>
<p>Сті́хъ: И҆́мене ра́ди твоегѡ̀, потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ᲂу҆пова̀ дꙋша̀ моѧ̀ на гдⷭ҇а.</p>
<p>Є҆гда̀ на крⷭ҇тъ тѧ̀ і҆и҃се, со́нмъ є҆вре́йскїй ѡ҆сꙋдѝ, землѧ̀ трѧса́шесѧ, и҆ со́лнца свѣ́тъ скрыва́шесѧ.</p>
<p>Сті́хъ: Ѿ стра́жи ᲂу҆́треннїѧ до но́щи, ѿ стра́жи ᲂу҆́треннїѧ да ᲂу҆пова́етъ і҆и҃ль на гдⷭ҇а.</p>
<p>Те́рнїемъ тѧ̀ безсме́ртне, вѣнча̀ собо́ръ беззако́нный, пре́лести те́рнїе и҆з̾ ко́рене сѣкꙋ́ща, цр҃ю̀ ст҃ы́й.</p>
<p>Та́же, въ мине́и стїхи̑ры ст҃о́мꙋ. Сла́ва, ст҃о́мꙋ, а҆́ще и҆́мать: И҆ ны́нѣ, крⷭ҇тобг҃оро́диченъ гла́са. А҆́ще ли нѣ́сть мине́и, и҆́ны стїхи̑ры прест҃ѣ́й бцⷣѣ, гла́съ з҃:</p>
<p>Подо́бенъ: Дне́сь бди́тъ і҆ꙋ́да:</p>
<p>Сті́хъ: Ꙗ҆́кѡ ᲂу҆ гдⷭ҇а млⷭ҇ть, и҆ мно́гое ᲂу҆ негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ беззако́нїй є҆гѡ̀.</p>
<p>Ви́дѧщи просте́рта на дре́вѣ а҆́гнца, нескве́рнаѧ а҆́гница и҆ дв҃а, посредѣ̀ двою̀ разбѡ́йникꙋ, ᲂу҆вы̀ мнѣ̀, вопїѧ́ше, сладча́йшее моѐ ча́до! что̀ стра́нное сїѐ и҆ пресла́вное та́инство; ка́кѡ тѧ̀ беззако́нный со́нмъ на крⷭ҇тъ воздви́же, и҆ же́лчи напоѝ, ма́нны насы́щшаго человѣ́ки;</p>
<p>Сті́хъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.</p>
<p>Є҆гда́ тѧ на крⷭ҇тѣ̀ пригвожде́на дв҃а и҆ мт҃и твоѧ̀ ᲂу҆зрѣ̀, хрⷭ҇тѐ мо́й, сꙋдо́мъ законопрестꙋ́пнымъ ѿ і҆ꙋдє́й на мѣ́стѣ ло́бнѣмъ, ᲂу҆вы̀ мнѣ̀, вопїѧ́ше, сн҃е мо́й любе́знѣйшїй! что̀ стра́нное видѣ́нїе сїѐ; ка́кѡ тѧ̀ ко крⷭ҇тꙋ̀ пригвожда́ютъ дѣ́ти неразꙋ́мнїи є҆вре́йстїи, всѣ́хъ гдⷭ҇а;</p>
<p>Сті́хъ: Ꙗ҆́кѡ ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.</p>
<p>Є҆ди́нꙋ тѧ̀, всест҃а́ѧ влⷣчце, по ржⷭ҇твѣ̀ позна́хомъ всѝ дв҃ꙋ ꙗ҆́вльшꙋюсѧ, є҆го́же без̾ сѣ́мене родила̀ є҆сѝ, на дре́вѣ ви́дѧщи рꙋ́цѣ своѝ во́лею пригвозди́вша, пречⷭ҇таѧ пла́чꙋщи взыва́ше: во́лею, долготерпѣли́ве, ᲂу҆мира́еши, и҆збавлѧ́ѧ ѿ сме́рти всѧ̑ пою́щыѧ тѧ̀.</p>
<p>Сла́ва, и҆ ны́нѣ, крⷭ҇тобг҃оро́диченъ: Влⷣце всест҃а́ѧ дв҃о, ро́ждшаѧ гдⷭ҇а, за бл҃гоꙋтро́бїе на крⷭ҇тѣ̀ пригвозди́вшагосѧ, и҆ жи́зни стрꙋи̑ и҆сточи́вша мі́рꙋ, того̀ ᲂу҆молѝ сп҃сти́сѧ дꙋша́мъ на́шымъ: тебе́ бо є҆ди́нꙋ и҆́мамы вѣ́рнїи прибѣ́жище, и҆ стѣ́нꙋ, и҆ застꙋпле́нїе. тѣ́мже и҆ притека́емъ къ покро́вꙋ твоемꙋ̀.</p>
<p>Та́же, Свѣ́те ти́хїй: Прокі́менъ днѐ. И҆ Сподо́би гдⷭ҇и въ ве́черъ се́й:</p>
<p>На стїхо́внѣ стїхи̑ры крⷭ҇тны, гла́съ з҃: Подо́бенъ:</p>
<p>Не ктомꙋ̀ возбранѧ́еми є҆смы̀ дре́ва живо́тнагѡ, ᲂу҆пова́нїе и҆мꙋ́ще крⷭ҇тъ тво́й: гдⷭ҇и, сла́ва тебѣ̀.</p>
<p>Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ᲂу҆ще́дритъ ны̀.</p>
<p>Повѣ́шенъ бы́въ безсме́ртне на дре́вѣ, сокрꙋши́лъ є҆сѝ всѧ̑ сѣ̑ти дїа́вѡли: гдⷭ҇и, сла́ва тебѣ̀.</p>
<p>Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ᲂу҆ничиже́нїѧ, наипа́че напо́лнисѧ дꙋша̀ на́ша поноше́нїѧ гобзꙋ́ющихъ, и҆ ᲂу҆ничиже́нїѧ го́рдыхъ.</p>
<p>Мч҃нченъ: Сла́ва тебѣ̀ хрⷭ҇тѐ бж҃е, а҆пⷭ҇лѡвъ похвала̀, и҆ мч҃нкѡвъ весе́лїе: и҆́хже про́повѣдь трⷪ҇ца є҆диносꙋ́щнаѧ.</p>
<p>Сла́ва, и҆ ны́нѣ, крⷭ҇тобг҃оро́диченъ: На дре́вѣ пригвожде́нна тѧ̀ во́лею всенепоро́чнаѧ ꙗ҆́кѡ ви́дѣ, пла́чꙋщи поѧ́ще держа́вꙋ твою̀.</p>
<p>Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь, є҆ктенїа̀, и҆ ѿпꙋ́стъ.</p>
<p><wide>Въ четверто́къ на повече́рїи</wide>,</p>
<p>канѡ́нъ прест҃ѣ́й бцⷣѣ, гла́съ з҃:</p>
<p><wide>Пѣ́снь а҃</wide></p>
<p>І҆рмо́съ: И҆стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь побѣ́днꙋю пои́мъ, ꙗ҆́кѡ просла́висѧ.</p>
<p>Живота̀ моегѡ̀ прозрѧ̀ наста́вшїй коне́цъ, влⷣчце, вопїю̀: ты́ ми да́ждь ѡ҆чище́нїе согрѣше́нїй бг҃оневѣ́сто.</p>
<p>Въ пꙋчи́нѣ бл҃госты́ни твоеѧ̀ прите́къ, вопїю̀: влⷣчце бл҃га́ѧ, и҆зба́ви мѧ̀ всѧ́кагѡ мꙋче́нїѧ.</p>
<p>Сла́ва: Влⷣце, прїимѝ на́съ вѣ́рою прибѣга́ющихъ къ тебѣ̀, и҆ пода́ждь напа́стей и҆ скорбе́й и҆збавле́нїе.</p>
<p>И҆ ны́нѣ: Ты̀ па́дшꙋю а҆да́мовꙋ ски́нїю прⷪ҇ро́чески возста́вила є҆сѝ, сп҃са и҆ бг҃а пречⷭ҇таѧ, во чре́вѣ носи́вши.</p>
<p><wide>Пѣ́снь г҃</wide></p>
<p>І҆рмо́съ: Оу҆тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ гдⷭ҇и, и҆ тѧ̀ пое́тъ дх҃ъ мо́й.</p>
<p>Ꙗ҆́же бг҃а и҆ влⷣкꙋ неизрече́ннѡ заче́ншаѧ, ѡ҆бдержи́ма мѧ̀ бꙋ́рею грѣха̀, ты̀ ѿ си́хъ и҆зба́ви, и҆ сп҃си́ мѧ пречⷭ҇таѧ.</p>
<p>Согрѣше́нїй неподо́бныхъ но́щїю мѧ̀ ѡ҆держи́ма, покаѧ́нїѧ лꙋча́ми ѡ҆зарѝ ѻ҆трокови́це, дѣ́лати мѝ пода́вши свѣ́та дѣла̀ всегда̀.</p>
<p>Сла́ва: Ꙗ҆́же нбⷭ҇ный хлѣ́бъ ро́ждши бцⷣе, пита́ющи всѣ́хъ вѣ́рныхъ сердца̀, насы́ти а҆́лчꙋщꙋю дꙋ́шꙋ мою̀ стра́стнꙋю.</p>
<p>И҆ ны́нѣ: Оу҆тверди́хсѧ, бж҃е́ственное твоѐ ржⷭ҇тво̀ разꙋмѣ́въ, и҆ застꙋпле́нїемъ дв҃о, ѡ҆богаща́юсѧ, зовы́й: ст҃ъ є҆сѝ гдⷭ҇и, сп҃са́ѧ дꙋ́шы на́шѧ.</p>
<p><wide>Пѣ́снь д҃</wide></p>
<p>І҆рмо́съ: Оу҆слы́шахъ слꙋ́хъ тво́й, и҆ ᲂу҆боѧ́хсѧ: разꙋмѣ́хъ дѣла̀ твоѧ̑, и҆ ᲂу҆жасо́хсѧ гдⷭ҇и.</p>
<p>Стеню́ща пред̾ тобо́ю влⷣчце, и҆ вопїю́ща прилѣ́жнѡ ѿ ᲂу҆ма̀ моегѡ̀, да не пре́зриши менѐ, нижѐ посрами́ши.</p>
<p>Попалѝ ᲂу҆́нзшїй те́рнъ ѻ҆каѧ́нныѧ моеѧ̀ дꙋшѝ, сласте́й плотски́хъ, ꙗ҆́же ѻ҆́гнь бж҃е́ственный влⷣчце, ро́ждшаѧ.</p>
<p>Сла́ва: Пода́ждь мѝ согрѣше́нїй ѡ҆ставле́нїе всебл҃гослове́ннаѧ чⷭ҇таѧ, и҆ и҆зба́ви вѣ́чнагѡ и҆ ᲂу҆жа́снагѡ мꙋче́нїѧ.</p>
<p>И҆ ны́нѣ: Сло́во въ тѧ̀ все́льшеесѧ пречⷭ҇таѧ, сꙋщество̀ моѐ воз̾ѡбразѝ, па́дшее престꙋпле́ньми.</p>
<p><wide>Пѣ́снь є҃</wide></p>
<p>І҆рмо́съ: Оу҆́тренюетъ дꙋ́хъ мо́й къ тебѣ̀ бж҃е, занѐ свѣ́тъ є҆сѝ, и҆ твоѧ̑ повелѣ̑нїѧ бы́ша и҆сцѣлє́нїѧ рабѡ́мъ твои̑мъ, чл҃вѣколю́бче.</p>
<p>Оу҆подо́бихсѧ безсловє́снымъ скотѡ́мъ преѻкаѧ́нный, страстьмѝ безслове́сными ѻ҆каѧ́ннѣй мое́й пло́ти рабо́таѧ: ты̀, бцⷣе, пода́ждь мѝ воспрѧнове́нїе.</p>
<p>Поми́лꙋй мѧ̀ па́че всѣ́хъ человѣ̑къ согрѣши́вшаго, и҆ къ твоемꙋ̀ покро́вꙋ прибѣга́юща те́пломꙋ бцⷣе дв҃о, и҆ мꙋче́нїй и҆схитѝ.</p>
<p>Сла́ва: И҆̀же бцⷣꙋ и҆сповѣ́дающїи тѧ̀ мт҃и дв҃о, непреидꙋ́щагѡ црⷭ҇твїѧ и҆ пи́щи, тобо́ю бг҃омт҃и, ᲂу҆лꙋчи́ти да сподо́бѧтсѧ.</p>
<p>И҆ ны́нѣ: Бл҃гослове́ннаѧ и҆ препросла́вленнаѧ мт҃и неискꙋсомꙋ́жнаѧ, ᲂу҆мерщвле́нꙋю грѣха́ми дꙋ́шꙋ мою̀, и҆ страстьмѝ погорбле́нꙋю неѡдержа́нными, ѡ҆животворѝ.</p>
<p><wide>Пѣ́снь ѕ҃</wide></p>
<p>І҆рмо́съ: І҆ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. мы́ же тебѣ̀ вопїе́мъ: всеси́льне сп҃се, поми́лꙋй на́съ.</p>
<p>Содержи́тъ мѧ̀ бꙋ́рѧ грѣхо́внаѧ, дв҃о, и҆ ко тлѝ ѿча́ѧнїѧ веде́тъ: но простри́ ми рꙋ́кꙋ по́мощи тве́рдꙋю и҆ всемо́щнꙋю.</p>
<p>Є҆ле́й, є҆́же въ тебѣ̀ те́плагѡ млⷭ҇рдїѧ, возле́й на мѧ̀ влⷣчце, и҆ и҆зба́ви согрѣше́нїй, и҆схитѝ ѻ҆гнѧ̀ вѣ́чнꙋющагѡ.</p>
<p>Сла́ва: Ꙗ҆́же разрѣши́вшаѧ ѿ болѣ́зни дв҃о є҆́ѵꙋ, ржⷭ҇тво́мъ твои́мъ пречⷭ҇тымъ, разрѣши́ ми ѻ҆трокови́це, болѣ̑зни страстны́ѧ моеѧ̀ дꙋшѝ и҆ тѣлесѐ.</p>
<p>И҆ ны́нѣ: Пѣсносло́виши и҆з̾ тебѐ воплоще́ннаго бг҃а, и҆ рыда́еши на крⷭ҇тѣ̀ вознесе́на, того̀ смотрѧ́ющи мт҃и дв҃о чⷭ҇таѧ и҆ пренепоро́чнаѧ.</p>
<p>Та́же, Гдⷭ҇и поми́лꙋй, три́жды. Сла́ва, и҆ ны́нѣ:</p>
<p>Сѣда́ленъ, гла́съ з҃:</p>
<p>Пло́дъ чре́ва твоегѡ̀ чⷭ҇таѧ, крⷭ҇тъ водрꙋзѝ въ концы̀, и҆ тлѝ мі́ръ и҆зба́ви: тѣ́мже тѧ̀ ꙗ҆́кѡ пресла́внꙋю велича́емъ.</p>
<p><wide>Пѣ́снь з҃</wide></p>
<p>І҆рмо́съ: Въ пе́щь ѻ҆́гненнꙋю вве́ржени прпⷣбнїи ѻ҆́троцы, ѻ҆́гнь въ ро́сꙋ преложи́ша, воспѣва́нїемъ си́це вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.</p>
<p>Прегрѣше́нїй мои́хъ ᲂу҆мно́жисѧ преще́нїе, сꙋда̀ досто́йно, чⷭ҇таѧ, припа́даю и҆ зовꙋ́ ти: пре́жде конца̀ пода́ждь мѝ ѡ҆чище́нїе, и҆ ᲂу҆миле́нїѧ сле́зы, и҆ нра́вѡмъ и҆справле́нїе.</p>
<p>Недꙋ́говавша мѧ̀ лю́тѣ скве́рными прегрѣше́нїи, чⷭ҇таѧ, и҆ ко ѿча́ѧнїѧ и҆дꙋ́ща гро́бꙋ, ꙗ҆́кѡ ро́ждши жи́знь всѧ́ческихъ пречⷭ҇таѧ, бж҃е́ственными дѣѧ́нїи ѡ҆живѝ.</p>
<p>Сла́ва: Бг҃ороди́тельнице бл҃га́ѧ, вѣ́рою призыва́ющихъ твою̀ бл҃года́ть присноживꙋ́щꙋю, мы́сленныѧ сме́рти и҆збавлѧ́ющи, црⷭ҇твїѧ сподо́би пречⷭ҇тыми твои́ми мл҃твами.</p>
<p>И҆ ны́нѣ: Непости́жное ржⷭ҇тво̀ дв҃ы славосло́вимъ, и҆́мже сме́рти и҆зба́вихомсѧ: є҆гѡ́же ра́ди ро́ждшесѧ въ нетлѣ́нїе, бл҃гослове́нъ є҆сѝ, зове́мъ, гдⷭ҇и бж҃е ѻ҆тє́цъ на́шихъ.</p>
<p><wide>Пѣ́снь и҃</wide></p>
<p>І҆рмо́съ: Є҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстїи, по́йте сщ҃е́нницы, лю́дїе превозноси́те є҆го̀ во вѣ́ки.</p>
<p>Страсте́й мѧ̀ пе́щь попалѧ́етъ дв҃о, и҆ ѻ҆гне́мъ сласте́й поѧда́етъ, предвари́вши, млⷭ҇тивною твое́ю росо́ю ᲂу҆гасѝ ю҆̀, даю́щи дꙋшѝ мое́й ᲂу҆стꙋже́нїе крѣ́пко.</p>
<p>Дꙋ́шꙋ ѡ҆скверни́хъ, и҆ растли́хъ пло́ть сластьмѝ, валѧ́ѧсѧ въ си́хъ, и҆ бы́хъ порꙋга́нїе человѣ́кѡмъ, и҆ смѣ́хъ врагѡ́мъ: влⷣчце бцⷣе, помо́щница мнѣ̀ бꙋ́ди.</p>
<p>Сла́ва: Бг҃а, є҆го́же родила̀ є҆сѝ дв҃о, ᲂу҆молѝ низпосла́ти сп҃се́нїе вѣ́рнѡ чтꙋ́щымъ тѧ̀, и҆ бѣ́дъ разрꙋше́нїе, и҆ недꙋ́гѡвъ лю́тыхъ премѣне́нїе ско́рое, и҆ бл҃года́ть вѣ́чнꙋю.</p>
<p>И҆ ны́нѣ: Созда́вшаго а҆да́ма по ѡ҆́бразꙋ, и҆ ѿ смѣше́нїѧ є҆гѡ̀ проше́дша, и҆ разрѣ́шша пе́рвꙋю клѧ́твꙋ, по́йте свѧще́нницы гдⷭ҇а, и҆ превозноси́те є҆го̀ во вѣ́ки.</p>
<p><wide>Пѣ́снь ѳ҃</wide></p>
<p>І҆рмо́съ: Всепѣ́таѧ нб҃съ превы́шшаѧ, безнача́льное сло́во безсѣ́меннѡ заче́ншаѧ, и҆ воплоще́ннаго бг҃а ро́ждшаѧ человѣ́кѡмъ: тѣ́мъ тѧ̀ всѝ велича́емъ.</p>
<p>Всесвѣ́тлаѧ дв҃о мт҃и бцⷣе, ѻ҆каѧ́ннꙋю дꙋ́шꙋ мою̀, лю́тѣ ѡ҆мраче́ннꙋю страстьмѝ плотски́ми, свѣ́томъ мл҃твъ твои́хъ въ стра́хъ бж҃їй свѣ́тлѡ наста́ви.</p>
<p>Ѿча́ѧвсѧ ѿ мно́жества согрѣше́нїй моегѡ̀ сп҃се́нїѧ, и҆ недоꙋмѣ́ненъ ꙗ҆ви́хсѧ влⷣчце всест҃а́ѧ: твоѐ бл҃годѣѧ́нїе, и҆ млⷭ҇ть твою̀ низпослѝ мнѣ̀.</p>
<p>Сла́ва: Ржⷭ҇тво̀ твоѐ бцⷣе, є҆́же па́че є҆стества̀, ᲂу҆дивлѧ́етъ а҆́гг҃лы, ᲂу҆жаса́етъ же человѣ́ки: всѣ̑мъ бо несказа́нно є҆́сть и҆ непостижи́мо. сїе́ же пою́ще бл҃гоче́стнѡ тѧ̀ сла́вимъ.</p>
<p>И҆ ны́нѣ: Оу҆мерщвле́нїѧ и҆ тлѣ́нїѧ ри̑зы совлецы́ ми дв҃о, ꙗ҆́же сп҃се́нїѧ ри́зꙋ воплоще́ннаго сло́ва ро́ждши человѣ́кѡмъ: тѣ́мже вси́ тѧ при́снѡ велича́емъ.</p>
<p>Та́же, Досто́йно є҆́сть: и҆ покло́ны. Трист҃о́е. По Ѻ҆́ч҃е на́шъ: тропарѝ, и҆ про́чее, и҆ ѿпꙋ́стъ.</p>
<p><wide>Въ пѧто́къ ᲂу҆́тра</wide>,</p>
<p>по а҃-мъ стїхосло́вїи сѣда́льны крⷭ҇тны. Гла́съ з҃:</p>
<p>Цр҃ковь вопїе́тъ тѝ, хрⷭ҇тѐ бж҃е, въ пе́ѵкѣ и҆ ке́дрѣ и҆ кѷпарі́сѣ, покланѧ́ющисѧ тебѣ̀: побѣ̑ды вѣ̑рнымъ да́рꙋй, бцⷣы ра́ди, и҆ поми́лꙋй на́съ.</p>
<p>Сті́хъ: Возноси́те гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о є҆́сть.</p>
<p>И҆́же менѐ ра́ди претерпѣ́вый на крⷭ҇тѣ̀ пригвожде́нїе, прїимѝ и҆ моѐ бо́дренное хвале́нїе, хрⷭ҇тѐ бж҃е, ꙗ҆́кѡ чл҃вѣколю́бецъ.</p>
<p>Сла́ва, и҆ ны́нѣ, крⷭ҇тобг҃оро́диченъ: Крⷭ҇то́мъ сн҃а твоегѡ̀ храни́ми дв҃о, прилѡ́гъ бѣсо́вскихъ и҆збѣга́емъ: тѣ́мже тѧ̀ бцⷣе безневѣ́стнаѧ, по до́лгꙋ воспѣва́юще сла́вимъ.</p>
<p>По в҃-мъ стїхосло́вїи сѣда́льны, гла́съ з҃:</p>
<p>Ѻ҆гнѧ̀ свѣтлѣ́йшее, и҆ пла́мене дѣ́йственнѣйшее дре́во показа́лъ є҆сѝ хрⷭ҇тѐ крⷭ҇та̀ твоегѡ̀, попалѧ́ющее грѣхѝ человѣ́кѡвъ, и҆ просвѣща́ющее сердца̀ пою́щихъ во́льное твоѐ распѧ́тїе: хрⷭ҇тѐ бж҃е, сла́ва тебѣ̀.</p>
<p>Сті́хъ: Бг҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ.</p>
<p>Гдⷭ҇и, твоего̀ крⷭ҇та̀ зрѧ́ще возвыша́ема всегда̀, пристꙋпа́емъ вѣ́рнѡ пѣ́ньми и҆ пѣ́сньми, ѡ҆блобыза́юще того̀ стра́хомъ и҆ ра́достїю: ѡ҆ст҃ѝ рабы̑ твоѧ̑, и҆ ᲂу҆мирѝ мі́ръ тво́й сегѡ̀ ꙗ҆вле́нїемъ, є҆ди́не многомлⷭ҇тиве.</p>
<p>Сті́хъ: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.</p>
<p>Ст҃і́и мч҃нцы, моли́те ѡ҆ставле́нїе да́ти на́мъ прегрѣше́нїй на́шихъ, и҆ ча́емыхъ мꙋ́къ и҆зба́витисѧ на́мъ, и҆ го́рькїѧ сме́рти, мо́лимсѧ.</p>
<p>Сла́ва, и҆ ны́нѣ, крⷭ҇тобг҃оро́диченъ: Бцⷣе чⷭ҇таѧ приснодв҃о, на крⷭ҇тѣ̀ зрѧ́щи сн҃а твоего̀ ви́сѧща, ꙗ҆́кѡ мт҃и пла́чꙋщи тогѡ̀ велича́ше стра́шное снизхожде́нїе неискꙋсобра́чнаѧ влⷣчце.</p>
<p>По г҃-мъ стїхосло́вїи, сѣда́льны, гла́съ з҃:</p>
<p>Крⷭ҇тъ тво́й хрⷭ҇тѐ, чⷭ҇тны́й, мі́ра ѻ҆рꙋ́жїе є҆́сть, и҆ непобѣди́маѧ побѣ́да: и҆́мже и҆ неви̑димыѧ врагѝ низлага́юще, бл҃года́рнѡ воспѣва́емъ тѧ̀.</p>
<p>И҆́же а҆да́мово ѡ҆сꙋжде́нїе дре́вомъ крⷭ҇та̀ и҆сцѣли́вый, и҆сцѣлѝ на̑ша сокрꙋшє́нїѧ сердє́чнаѧ, и҆ сп҃сѝ на́съ.</p>
<p>Сла́ва, и҆ ны́нѣ, крⷭ҇тобг҃оро́диченъ: Пло́дъ чре́ва твоегѡ̀ пречⷭ҇таѧ, крⷭ҇тъ насадѝ въ концѣ́хъ и҆ ѿ тлѝ мі́ръ и҆зба́вилъ є҆́сть: тѣ́мже тѧ̀ пресла́внаѧ, велича́емъ.</p>
<p>Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀ гдⷭ҇ню, [є҆го́же краегране́сїе: хрⷭ҇то́съ на дре́вѣ, ᲂу҆ста́вилъ є҆́сть дре́внїй вре́дъ.] Творе́нїе і҆ѡ́сифово. Гла́съ з҃:</p>
<p><wide>Пѣ́снь а҃</wide></p>
<p>І҆рмо́съ: И҆стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь побѣ́днꙋю пои́мъ, ꙗ҆́кѡ просла́висѧ.</p>
<p>Хрⷭ҇то́съ возноси́мь на крⷭ҇тъ, къ себѣ̀ всѧ̑ привлечѐ человѣ́ки, и҆ низве́рже врага̀, всѣ́хъ низве́ргшаго.</p>
<p>Во́дꙋ животꙋ̀ моемꙋ̀ і҆и҃се, ѿ живоно́сныхъ ре́бръ и҆сточи́лъ є҆сѝ, и҆ ᲂу҆мертви́лъ є҆сѝ врага̀ влⷣко, бы́въ ме́ртвъ.</p>
<p>Мч҃нченъ: Мл҃твꙋ хрⷭ҇тꙋ̀ за на́съ стрⷭ҇тоте́рпцы прилѣ́жнꙋю принеси́те, стра́шнагѡ сꙋда̀ всѣ̑мъ на́мъ и҆зба́витисѧ.</p>
<p>Мч҃нченъ: Смири́вшесѧ вы̀ хрⷭ҇та̀ ра́ди, премꙋ́дрїи мч҃нцы, го́рдаго врага̀ низложи́сте бж҃е́ственною бл҃года́тїю.</p>
<p>Бг҃оро́диченъ: Возсїѧ́вшаго и҆з̾ тебѐ, превели́кимъ бл҃гоꙋтро́бїемъ влⷣчце, на крⷭ҇тѣ̀ зрѧ́щи пла́кала є҆сѝ, того̀ сла́вѧщи.</p>
<p>Дрꙋгі́й канѡ́нъ прест҃ѣ́й бцⷣѣ. Гла́съ з҃:</p>
<p>І҆рмо́съ то́йже.</p>
<p>Впа́дшаго въ тлѣ́нїе преслꙋша́нїѧ пра́дѣда а҆да́ма ѡ҆бнови́ла є҆сѝ, бг҃а пречⷭ҇таѧ, пло́тїю ро́ждши.</p>
<p>Съ весе́лїемъ гла́съ гаврїи́ловъ взыва́емъ тѝ, чⷭ҇таѧ: ра́дꙋйсѧ всѣ́хъ наде́жде пречⷭ҇таѧ, ра́дꙋйсѧ бг҃оневѣ́сто.</p>
<p>Оу҆мерщвле́нный мо́й ᲂу҆́мъ ѡ҆живѝ живо́тнымъ дѣ́йствїемъ и҆з̾ тебѐ ро́ждшимсѧ вои́стиннꙋ пречⷭ҇таѧ дв҃о.</p>
<p>Бл҃гословѧ́щїи тѧ̀ вѣ́рнѡ ѿ бг҃а бл҃гословлѧ́ютсѧ ꙗ҆́вѣ: бл҃гослове́нїѧ во и҆сто́чникъ родила̀ є҆сѝ, є҆ди́на всепѣ́таѧ.</p>
<p><wide>Пѣ́снь г҃</wide></p>
<p>І҆рмо́съ: Оу҆тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ гдⷭ҇и, и҆ тѧ̀ пое́тъ дꙋ́хъ мо́й.</p>
<p>Безстра́стный по сꙋществꙋ̀, ка́кѡ стрⷭ҇ть терпи́ши, живо́тъ мнѣ̀ вдыха́ѧй; ка́кѡ ᲂу҆мира́еши на дре́вѣ; ве́лїѧ твоѧ̑ млⷭ҇ть и҆ долготерпѣ́нїе, сп҃се.</p>
<p>На крⷭ҇тѣ̀ посредѣ̀ разбо́йникѡвъ, сло́ве, непра́веднѡ воздви́глсѧ є҆сѝ, и҆ ѡ҆правда́лъ є҆сѝ вѣ́рою позна́вшаго тебѐ зижди́телѧ всеѧ̀ тва́ри, во́лею стра́ждꙋща.</p>
<p>Мч҃нченъ: Строга̑нїѧ пло́ти терпѧ́ще, рꙋ́къ же ѿѧ́тїе, и҆ но́гъ, и҆ всѣ́хъ ᲂу҆дѡ́въ стрⷭ҇тоте́рпцы, сла́вы сподо́бишасѧ, ѡ҆ на́съ молѧ́щесѧ.</p>
<p>Мч҃нченъ: Премно́гими мꙋ́ками ѡ҆ бз҃ѣ просвѣти́вшесѧ, премно́гꙋю сла́вꙋ мꙋ́дрїи ны́нѣ наслѣ́довасте, всегда̀ молѧ́щесѧ ѡ҆ дꙋша́хъ на́шихъ.</p>
<p>Бг҃оро́диченъ: Разрѣше́нїе долгѡ́въ на́шихъ чⷭ҇таѧ дв҃о, пода́ждь ма́терними твои́ми мл҃твами, на крⷭ҇тѣ̀ пригвожде́ннаго чл҃вѣ́ка бы́вша, бг҃а сло́ва ро́ждшаѧ.</p>
<p><wide>И҆́нъ</wide> І҆рмо́съ то́йже.</p>
<p>Тебѐ дв҃ꙋ, ѡ҆бра́знѡ сѣ́нь всест҃ꙋ́ю. законополо́жникꙋ на горѣ̀ бг҃ъ предсказа́ше: селе́нїе бо бы́сть всѣ́хъ ѡ҆свѧща́ющагѡ.</p>
<p>Зе́млю тѧ̀ ст҃ꙋ́ю дв҃о, разꙋмѣ́хомъ всѝ, на́мъ без̾ сѣ́мене возрасти́вшꙋю кра́сный кла́съ, і҆и҃са хрⷭ҇та̀, пита́ющъ вѣ́рою тѧ̀ и҆ любо́вїю бл҃жа́щихъ.</p>
<p>Ви̑дѣна бы́ша шє́ствїѧ бг҃а вы́шнѧгѡ, въ тебѣ̀ дв҃о неизрече́ннѡ томꙋ̀ вопло́щшꙋсѧ: мт҃и бо ты̀ была̀ є҆сѝ всѣ́ми ца́рствꙋющагѡ.</p>
<p>Оу҆тверди́хсѧ, бж҃е́ственное твоѐ ржⷭ҇тво̀ разꙋмѣ́въ, и҆ застꙋпле́нїемъ твои́мъ дв҃о, ѡ҆бога́щьсѧ, зовы́й: ст҃ъ є҆сѝ гдⷭ҇и, сп҃са́ѧй дꙋ́шы на́шѧ.</p>
<p><wide>Пѣ́снь д҃</wide></p>
<p>І҆рмо́съ: Оу҆слы́шахъ слꙋ́хъ тво́й, и҆ ᲂу҆боѧ́хсѧ: разꙋмѣ́хъ дѣла̀ твоѧ̑, и҆ ᲂу҆жасо́хсѧ гдⷭ҇и.</p>
<p>Ꙗ҆́коже краснѣ́йшїй гро́здъ на крⷭ҇тѣ̀ воздви́глсѧ є҆сѝ влⷣко, весе́лїѧ вїно̀ и҆ска́палъ є҆сѝ чл҃вѣколю́бче.</p>
<p>Многоболѣ́знєнныѧ человѣ́кѡвъ стра̑сти ᲂу҆тиши́лъ є҆сѝ вои́стиннꙋ, стрⷭ҇ти влⷣко, во́лею на пло́ти твое́й прїе́мъ.</p>
<p>Мч҃нченъ: Ѡ҆стрꙋпи́ша ѡ҆стрꙋплѧ́еми стрⷭ҇тоте́рпцы борца̀: и҆ ꙗ҆ви́шасѧ вра́чеве дꙋ́шъ на́шихъ.</p>
<p>Мч҃нченъ: Ѡ҆полчи́шасѧ къ мꙋчи́телємъ стрⷭ҇тоно́сцы, и҆ побѣди́вше, вѣнча́ни бы́ша побѣ́дными вѣнцы̀.</p>
<p>Бг҃оро́диченъ: Родила̀ є҆сѝ без̾ сѣ́мене дв҃о сло́ва, на крⷭ҇тѣ̀ погꙋби́вшаго тлѣ́нїе бл҃гостїю.</p>
<p><wide>И҆́нъ</wide> І҆рмо́съ то́йже.</p>
<p>Оу҆слы́шалъ є҆́сть а҆ввакꙋ́мъ тѧ̀ пречⷭ҇таѧ, го́рꙋ, дх҃о́вными ѡ҆сѣне́ньми просвѣща́емꙋ: и҆з̾ тебе́ бо бг҃ъ ꙗ҆ви́сѧ воплоща́емь.</p>
<p>И҆справлѧ́етсѧ правосла́вныхъ собо́ръ, тебѐ всест҃ꙋ́ю поѧ̀ ꙗ҆́кѡ бг҃ома́терь, со а҆рха́гг҃ломъ, ра́дꙋйсѧ, зовы́й тебѣ̀.</p>
<p>Бїе́тсѧ несто́рїа лицѐ, не восхотѣ́вшагѡ мꙋ́дрствовати тебѐ бцⷣꙋ чⷭ҇тꙋю: бг҃а бо вои́стиннꙋ пречⷭ҇таѧ, родила̀ є҆сѝ.</p>
<p>Кра́снꙋю тѧ̀ и҆ свѣ́тлꙋю добро́тами жени́хъ ѡ҆брѣ́тъ, въ тѧ̀ всели́сѧ, и҆ бцⷣꙋ всечⷭ҇таѧ содѣ́ла.</p>
<p><wide>Пѣ́снь є҃</wide></p>
<p>І҆рмо́съ: Оу҆́тренюетъ дꙋ́хъ мо́й къ тебѣ̀, бж҃е: занѐ свѣ́тъ є҆сѝ, и҆ твоѧ̑ повелѣ̑нїѧ бы́ша и҆сцѣлє́нїѧ рабѡ́мъ твои̑мъ, чл҃вѣколю́бче.</p>
<p>Воздви́жемь влⷣко, на дре́во пло́тїю, тва́рь всю̀ и҆з̾ ро́ва лю́тыхъ неразꙋ́мїѧ и҆звле́клъ є҆сѝ, къ ра́зꙋмꙋ твоемꙋ̀ чл҃вѣколю́бче.</p>
<p>На ло́бнѣмъ тѧ̀ мѣ́стѣ и҆спроси́ша лю́дїе беззако́ннїи распѧ́ти і҆и҃се, главꙋ̀ па́гꙋбнꙋю ѕмі́евꙋ сокрꙋша́ющаго.</p>
<p>Мч҃нченъ: Оу҆ста́висте ѕлоче́стїѧ тече́нїе хрⷭ҇тѡ́вы мч҃нцы, бж҃е́ственными кровьмѝ ва́шими, и҆ фараѡ́на мꙋчи́телѧ въ си́хъ потопи́сте.</p>
<p>Мч҃нченъ: Ноготьмѝ неща́днѡ стрꙋ́жеми, растерза́сте ѡ҆бличе́ньми страда́льцы сердца̀ сꙋемꙋ́дрєннаѧ, и҆ побѣди́телїе бы́сте.</p>
<p>Бг҃оро́диченъ: Ѡ҆свѧти́лъ є҆́сть бг҃ъ ᲂу҆тро́бꙋ твою̀, ст҃а́ѧ чⷭ҇таѧ, и҆ всели́сѧ въ ню̀: и҆ на крⷭ҇тъ воздви́жемь, тва́рь совоздви́глъ є҆́сть.</p>
<p><wide>И҆́нъ</wide> І҆рмо́съ то́йже.</p>
<p>Бг҃олѣ́пнꙋю твою̀ госпожѐ, и҆ кра́снꙋю, и҆ сладча́йшꙋю и҆ бл҃гꙋ́ю добро́тꙋ возлюби́въ влⷣка, въ тѧ̀ дв҃о, всели́сѧ.</p>
<p>Всест҃а́ѧ и҆ свѣтоно́снаѧ две́ре бл҃года́ти, вселе́ннꙋю свѣтлѣ́йшимъ твои́мъ свѣ́томъ ѡ҆зари́вши ѻ҆трокови́це, тебѐ пою́щыѧ просвѣтѝ.</p>
<p>Бцⷣꙋ и҆сповѣ́дающїи тѧ̀ мт҃и дв҃о, непреидꙋ́щагѡ црⷭ҇твїѧ и҆ пи́щи тобо́ю бг҃ома́ти ᲂу҆лꙋчи́ти да сподо́бѧтсѧ.</p>
<p>Хра́мъ ꙗ҆ви́ласѧ є҆сѝ всеви́дца и҆ вседержи́телѧ: твою́ бо ᲂу҆тро́бꙋ чⷭ҇тѣ́йшꙋю нб҃съ ѡ҆брѣ́тъ водвори́сѧ, бг҃ороди́тельнице всечⷭ҇таѧ.</p>
<p><wide>Пѣ́снь ѕ҃</wide></p>
<p>І҆рмо́съ: І҆ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. мы́ же тебѣ̀ вопїе́мъ: всеси́льне сп҃се, поми́лꙋй на́съ.</p>
<p>Недꙋ́говавшее человѣ́ческое є҆стество̀, ꙗ҆́вльсѧ за млⷭ҇рдїе млⷭ҇ти, врачꙋ̀ недꙋ́гꙋющихъ, и҆сцѣли́лъ є҆сѝ крⷭ҇то́мъ и҆ стра́стїю твое́ю.</p>
<p>Дре́вомъ дре́вле а҆да́мъ ѡ҆сꙋди́сѧ: дре́вомъ же ны́нѣ кре́стнымъ ѡ҆правда́сѧ, вхожде́нїе прїе́мъ въ ра́й, и҆ сла́дости воспрїѧ́тїе.</p>
<p>Пое́мъ тѧ̀ пло́тїю распе́ншагосѧ, сла́вимъ те́рнїемъ вѣнча́вшагосѧ, и҆ сла́вою вѣнча́вшаго человѣ́ки, цр҃ю̀ пребл҃гі́й.</p>
<p>Мч҃нченъ: Гꙋби́тельный ны́нѣ ѿри́нꙋвше вре́дъ страда́льцы і҆дѡлобѣ́сїѧ, мꙋ́камъ причасти́шасѧ: и҆ ᲂу҆ме́рше со хрⷭ҇то́мъ ца́рствꙋютъ.</p>
<p>Мч҃нченъ: Ни гоне́нїе, ни гла́дъ, ни нагота̀, ни бѣды̑, нижѐ сме́рть, ѿню́дъ бж҃е́ствєнныѧ стрⷭ҇тоте́рпцы, ѿ любвѐ хрⷭ҇то́вы разлꙋчи́ша.</p>
<p>Бг҃оро́диченъ: Славосло́виши и҆з̾ тебѐ вопло́щшагосѧ, и҆ пла́чеши на крⷭ҇тѣ̀ воздви́женаго, того̀ смотрѧ́ющи дв҃о мт҃и ст҃а́ѧ всенепоро́чнаѧ.</p>
<p><wide>И҆́нъ</wide> І҆рмо́съ то́йже.</p>
<p>Бг҃омꙋ́жнѡ въ человѣ́цѣхъ пожи́вшаго родила̀ є҆сѝ бцⷣе дв҃о, є҆ди́наго бл҃годѣ́телѧ, є҆́же бы́ти человѣ́кѡмъ да́рꙋющаго.</p>
<p>Є҆мманꙋ́ила бцⷣе, сꙋгꙋ́ба по сꙋществꙋ̀ родила̀ є҆сѝ, пре́жде соверше́нно сло́во, бг҃а воплоще́нна, и҆збавле́нїе на́мъ подава́ющаго.</p>
<p>Ковче́гъ прїе́мый зако́на скрижа̑ли, преднаписа̀ тебѐ бцⷣе, сло́во бж҃їе, ꙗ҆́кѡ прїе́мшꙋю во чре́вѣ свое́мъ на́съ ра́ди воплоща́ема.</p>
<p>А҆́гг҃льскїѧ ѧ҆зы́ки и҆спо́лнены, твоѧ̑ похвалы̑ проповѣ́дати не мо́гꙋтъ чⷭ҇таѧ: мы́ же ны́нѣ ра́бски прїе́мше, є҆́же ра́дꙋйсѧ, гаврїи́лово прино́симъ.</p>
<p><wide>Пѣ́снь з҃</wide></p>
<p>І҆рмо́съ: Пе́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ, и҆ препросла́вленъ.</p>
<p>Тѧготꙋ̀ ѡ҆блегча́ѧ беззако́нїй мои́хъ, посредѣ̀ беззако́нныхъ воздви́глсѧ є҆сѝ на крⷭ҇тъ, пребл҃гі́й гдⷭ҇и, превозноси́мый ѻ҆тцє́въ гдⷭ҇ь, и҆ бг҃ъ бл҃гослове́нъ є҆сѝ.</p>
<p>Копїе́мъ пробо́дьсѧ въ бж҃е́ствєннаѧ рє́бра твоѧ̑, и҆ ре́бренное поползне́нїе и҆спра́вилъ є҆сѝ сп҃се, пла́менномꙋ же ѻ҆рꙋ́жїю дава́ти мѝ вхо́дъ раѧ̀ повелѣва́еши всегда̀.</p>
<p>Мч҃нченъ: Ѕвѣ́зды на высотѣ̀ ѡ҆снова́нныѧ цр҃кве мч҃нцы бы́вше, тва́рь ѡ҆зарѧ́ете страда́нїй свѣ́тлостїю, и҆ и҆сцѣле́нїй сїѧ́нїемъ.</p>
<p>Мч҃нченъ: Кни́га прино́ситъ при́снѡ напи́санныхъ живы́хъ гдⷭ҇нихъ мч҃нкъ, напи̑санаѧ бж҃їѧ ѡ҆правда̑нїѧ ᲂу҆се́рднѡ сохрани́вшихъ, и҆ пострада́вшихъ крѣ́пкѡ.</p>
<p>Бг҃оро́диченъ: Всест҃а́ѧ, прест҃о́е сло́во, є҆́же ѿ неѧ̀ возсїѧ́вшее, на ст҃ѣ́мъ крⷭ҇тѣ̀ воздви́жено, и҆ ѡ҆свѧща́ющо земны̑ѧ, зрѧ́щи рыда́ше.</p>
<p><wide>И҆́нъ</wide> І҆рмо́съ то́йже.</p>
<p>Ꙗ҆̀же въ пещѝ ѻ҆́гненнѣй, твоѐ ржⷭ҇тво̀ сп҃сло̀ є҆́сть ᲂу҆́бѡ дре́вле: ны́нѣ же на́съ всенепоро́чнаѧ сп҃сѝ, є҆гѡ̀ прише́ствїю є҆́же па́че сло́ва зовꙋ́щихъ: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Бг҃оѻте́цъ ᲂу҆́бѡ дв҃дъ твою̀ сла́вꙋ написꙋ́етъ дв҃о, и҆ тебѐ тва́рей цр҃и́цꙋ ꙗ҆вле́ннѡ прⷪ҇ро́чествꙋетъ, предстоѧ́щꙋю ѡ҆деснꙋ́ю всенепоро́чнаѧ, бг҃а ѻ҆тє́цъ на́шихъ.</p>
<p>Ѡ҆бнови́ла є҆сѝ чⷭ҇таѧ, земны́хъ є҆стество̀, ѡ҆бновле́нїемъ ржⷭ҇тва̀ твоегѡ̀. тѣ́мже тѝ вопїе́мъ: бл҃гослове́нъ є҆́сть во вѣ́ки всѧ̑, гпⷭ҇жѐ, пло́дъ твоегѡ̀ чре́ва.</p>
<p>Ѡ҆сꙋжде́ннаго бы́вша а҆да́ма, и҆ сме́ртїю держи́ма, а҆да́мъ вторы́й, пречⷭ҇таѧ, тобо́ю поми́ловавъ призва̀, бл҃гослове́нъ є҆сѝ зовꙋ́ща, рожде́йсѧ, и҆ ѡ҆бновле́й мѧ̀.</p>
<p><wide>Пѣ́снь и҃</wide></p>
<p>І҆рмо́съ: Є҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстїи, по́йте сщ҃е́нницы, лю́дїе превозноси́те є҆го̀ во вѣ́ки.</p>
<p>Ме́ртва мѧ̀ показа̀ дре́во ра́зꙋма, ты́ же хрⷭ҇тѐ мо́й, ᲂу҆мертви́всѧ на дре́вѣ ѡ҆живи́лъ є҆сѝ, и҆ просвѣти́лъ є҆сѝ пѣ́ти: по́йте сщ҃е́нницы, лю́дїе превозноси́те во всѧ̑ вѣ́ки.</p>
<p>Те́рнїемъ вѣнча̀ законопрестꙋ́пный со́нмъ тѧ̀, цр҃ю̀, преслꙋша́нїѧ и҆скоренева́юща те́рнїе а҆да́ма первозда́ннагѡ, и҆ воздви́же на крⷭ҇тъ, всѧ̑ и҆з̾ глꙋбины̀ пре́лести и҆звле́кшаго.</p>
<p>Мч҃нченъ: Ра́зꙋмомъ просте́ршаго нб҃са̀, тебѐ простира́ютъ на дре́вѣ лю́дїе неразꙋ́мнїи, и҆сцѣлѧ́юща на́шѧ стра̑сти стрⷭ҇тїю твое́ю, сп҃се, и҆ ᲂу҆ставлѧ́юща болѣ̑зни, ꙗ҆̀же ѿ гвозде́й болѣ́зньми.</p>
<p>Мч҃нченъ: Мч҃нкъ мѡ́щи бл҃гоꙋха̑нїѧ и҆спꙋща́ютъ чꙋде́съ приходѧ́щымъ несꙋмнѣ́ннымъ се́рдцемъ, и҆ страсте́й ѕлово́нїе прогонѧ́ютъ при́снѡ, и҆ всѣ̑мъ здра́вїе ѡ҆ бз҃ѣ подава́ютъ.</p>
<p>Бг҃оро́диченъ: Ст҃ы́хъ чи́нове мо́лѧтсѧ дв҃о, и҆з̾ ᲂу҆тро́бы твоеѧ̀ проше́дшемꙋ влⷣцѣ, показа́вшемꙋ на крⷭ҇тѣ̀ си́мъ пꙋ́ть страда́нїѧ, чⷭ҇таѧ, и҆ славосло́вѧтъ тѧ̀ ꙗ҆́кѡ всѣ́хъ цр҃и́цꙋ.</p>
<p><wide>И҆́нъ</wide> І҆рмо́съ то́йже.</p>
<p>Непостижи́мый влⷣка всѣ́хъ, є҆го́же не вмѣща́ютъ нб҃са̀, бг҃ороди́тельнице, вмѣща́етсѧ во твою̀ ᲂу҆тро́бꙋ дв҃о. тѣ́мже тѧ̀ вѣ́рнїи любо́вїю превозно́симъ во вѣ́ки.</p>
<p>Оу҆ма̀ превы́шшаго всеѧ̀ тва́ри, ѻ҆трокови́це, є҆го́же не возмога́етъ рожде́нное зрѣ́ти є҆стество̀, носи́ла є҆сѝ на своє́ю пречⷭ҇тою рꙋкꙋ̀. тѣ́мже вѣ́рнїи любо́вїю превозно́симъ во всѧ̑ вѣ́ки.</p>
<p>Бг҃а, є҆го́же родила̀ є҆сѝ, ᲂу҆молѝ дв҃о, низпосла́ти сп҃се́нїе вѣ́рнѡ чтꙋ́щымъ тѧ̀, и҆ бѣ́дъ разрꙋше́нїе, и҆ недꙋ́гѡвъ лю́тыхъ премѣне́нїе ско́рое, и҆ бл҃года́ть вѣ́чнꙋю.</p>
<p>Оу҆краше́нъ тѧ̀ добродѣ́тельми разли́чными, и҆ просвѣще́нъ хра́мъ вы́шнѧгѡ, ᲂу҆вѣ́дѣвше всест҃а́ѧ дв҃о, пое́мъ бл҃гоче́стнѡ тѧ̀, и҆ славосло́вимъ во всѧ̑ вѣ́ки.</p>
<p>Та́же пое́мъ пѣ́снь бцⷣы: Вели́читъ дꙋша̀ моѧ̀ гдⷭ҇а:</p>
<p><wide>Пѣ́снь ѳ҃</wide></p>
<p>І҆рмо́съ: Всепѣ́таѧ нб҃съ превы́шшаѧ, безнача́льное сло́во безсѣ́меннѡ заче́ншаѧ, и҆ воплоще́ннаго бг҃а ро́ждшаѧ человѣ́кѡмъ: тѣ́мъ тѧ̀ всѝ велича́емъ.</p>
<p>На крⷭ҇тѣ́ тѧ возвы́шена, цр҃ю̀ вѣкѡ́въ, ꙗ҆́кѡ ви́дѣ со́лнце ѡ҆мрачи́сѧ, и҆ землѧ̀ потрѧсе́сѧ, и҆ цр҃кве раздра́сѧ завѣ́са свѣ́тлости, і҆и҃се всеси́льне.</p>
<p>И҆скопа́ша рꙋ́цѣ и҆ но́зѣ твоѝ беззакѡ́нницы, и҆ ре́бра живонѡ́снаѧ прободо́ша копїе́мъ, и҆ же́лчи со ѻ҆́цтомъ напои́ша тѧ̀ хрⷭ҇тѐ мо́й, всѣ́хъ сла́дость, и҆ бг҃а и҆́стинна.</p>
<p>Мч҃нченъ: Сокрꙋши́ша началоѕло́бнагѡ сѣ̑ти, сокрꙋша́еми всѧ́кими ви́ды мꙋче́нїѧ, и҆ вѣнцено́сцы побѣ́дою бы́вше, до́блїи страда́льцы ᲂу҆бл҃жа́ютсѧ.</p>
<p>Мч҃нченъ: Ѡ҆свѧти́ша положе́нїемъ моще́й всю̀ зе́млю стрⷭ҇тоте́рпцы, и҆ ᲂу҆гаси́ша сква̑ры і҆дѡложе́ртвєнныѧ, ѻ҆гню̀ примѣша́ющесѧ, и҆ въ не́мъ та́йнѡ всесожига́еми.</p>
<p>Бг҃оро́диченъ: Бл҃голюби́ваѧ, херꙋві̑мъ ст҃ѣ́йшаѧ, ꙗ҆́же бж҃їе сло́во бг҃а пло́тїю ро́ждшаѧ, воздви́женнаго на крⷭ҇тѣ̀ хотѣ́нїемъ, за всѣ́хъ прилѣ́жнѡ томꙋ̀ моли́сѧ.</p>
<p><wide>И҆́нъ</wide> І҆рмо́съ то́йже.</p>
<p>Всесоверше́но человѣ́чество прїѧ́то бы́сть и҆з̾ тебѐ, пречⷭ҇таѧ ѻ҆трокови́це, сло́вꙋ совокꙋ́пльшꙋсѧ пло́ти ѡ҆дꙋшевле́ннѣй, сло́вомъ дꙋшѝ ᲂу҆кра́шеннѣй: тѣ́мже всѝ вѣ́рнїи тѧ̀ велича́емъ.</p>
<p>Виті́йское ᲂу҆́бѡ бꙋесло́вїе да ᲂу҆молчи́тъ, а҆пⷭ҇льскаѧ же трꙋба̀ да возгласи́тъ, тебѐ и҆́стинными гла́сы дв҃о восхвалѧ́ющи, бцⷣꙋ и҆́стиннꙋю возвѣща́ющи.</p>
<p>Поми́ловасѧ тебѐ ра́ди человѣ́чество, по ѵ҆поста́си вои́стиннꙋ сло́вꙋ соеди́ншеесѧ, и҆ воздаѧ́нїемъ бг҃ъ, дв҃о, бы́вшее: тѣ́мже тѧ̀ всѝ при́снѡ велича́емъ.</p>
<p>Проразꙋмѣ́сѧ прⷪ҇ро́ческими быстрозрѣ́нїи та́инство, ѻ҆трокови́це, твоегѡ̀ ржⷭ҇тва̀, ꙗ҆́кѡ воплоще́нна бг҃а ро́ждши человѣ́кѡмъ, и҆збавлѧ́ющаго на́съ ѿ напа́стей мл҃твами твои́ми.</p>
<p>Та́же, Досто́йно є҆́сть: И҆ є҆ктенїа̀, и҆ свѣти́ленъ, и҆ ѱалмы̀ ѻ҆бы́чны.</p>
<p>На стїхо́внѣ стїхи̑ры крⷭ҇тны, гла́съ з҃:</p>
<p>Влⷣко сы́й чл҃вѣколю́бче жизнода́вче, и҆скꙋпи́лъ є҆сѝ крⷭ҇то́мъ твои́мъ вселе́ннꙋю, гдⷭ҇и, сла́ва тебѣ̀.</p>
<p>Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.</p>
<p>На крⷭ҇тѣ̀ пригвозди́сѧ лоза̀ и҆́стиннаѧ, ѡ҆б̾има́ша ꙗ҆зы́цы ра́й съ разбо́йникомъ: сїѧ̀ сла́ва цр҃ко́внаѧ, сїѐ бога́тство црⷭ҇твїѧ. пострада́вый на́съ ра́ди, гдⷭ҇и, сла́ва тебѣ̀.</p>
<p>Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.</p>
<p>Па́мѧть ст҃ы́хъ твои́хъ стрⷭ҇тоте́рпєцъ пра́зднꙋюще, тебѐ пое́мъ хрⷭ҇тѐ, вопїю́ще, гдⷭ҇и, сла́ва тебѣ̀.</p>
<p>Сла́ва, и҆ ны́нѣ, крⷭ҇тобг҃оро́диченъ: Своего̀ сн҃а на дре́вѣ ви́дѧщи дре́вле, се́рдце своѐ ѻ҆рꙋ́жїемъ печа́ли ᲂу҆ѧзвлѧ́ше пречⷭ҇таѧ.</p>
<p>Та́же, Бл҃го є҆́сть: Трист҃о́е. По Ѻ҆́ч҃е на́шъ: тропа́рь, и҆ є҆ктенїа̀, и҆ ча́съ пе́рвый, и҆ ѿпꙋ́стъ.</p>
<p>Въ пѧто́къ бл҃жє́нны, гла́съ з҃:</p>
<p>Красе́нъ бѣ̀ и҆ до́бръ въ снѣ́дь, и҆́же менѐ ᲂу҆мертви́вый пло́дъ, хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ᲂу҆мира́ю, но вопїю̀ съ разбо́йникомъ: помѧни́ мѧ гдⷭ҇и, во црⷭ҇твїи твое́мъ.</p>
<p>Сті́хъ: Бл҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.</p>
<p>И҆сцѣлѧ́ѧ а҆да́мовꙋ болѣ́знь, ю҆́же под̾ѧ́тъ вра́жїимъ совѣ́томъ, возне́ссѧ на дре́во всѣ́хъ цр҃ю̀, и҆ болѣ̑зни претерпѣ́лъ є҆сѝ, рꙋка́ма и҆ нога́ма пригвожде́нъ: тѣ́мже сла́вимъ твоѐ, сло́ве, долготерпѣ́нїе.</p>
<p>Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀ лжꙋ́ще менѐ ра́ди.</p>
<p>Посредѣ́ тѧ беззакѡ́нною со́нмъ є҆вре́йскїй распѧ́тъ, є҆ди́наго законода́вца и҆ и҆зба́вителѧ, всѧ́кагѡ беззако́нїѧ и҆збавлѧ́юща хрⷭ҇тѐ, ро́дъ человѣ́ческїй: тѣ́мже воспѣва́емъ тѧ̀.</p>
<p>Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.</p>
<p>Мч҃нченъ: Ꙗ҆́звы мно́гихъ мꙋ́къ, ꙗ҆́кѡ кра̑снаѧ ᲂу҆добрє́нїѧ носѧ́ще до́блественнѣ страда́льцы, ᲂу҆краше́нїе цр҃ко́вное позна́ни бы́ша свѣ́тлое, всегда̀ молѧ́щесѧ ѡ҆ дꙋша́хъ на́шихъ.</p>
<p>Сла́ва: Ѽ трⷪ҇це ст҃а́ѧ! вѣ̑рныѧ рабы̑ твоѧ̑ и҆зба́ви мꙋ́къ, въ тѧ̀ вѣ́ровавшыѧ, во є҆ди́номъ бж҃ествѣ̀, непреста́ннѡ сла́вимꙋю бл҃гоче́стнѡ, и҆ вѣ́чное твоѐ црⷭ҇твїе да́рꙋй.</p>
<p>И҆ ны́нѣ: Не и҆мꙋ́ща ви́да, нижѐ добро́ты, зрѧ́щи тебѐ хрⷭ҇тѐ, пло́тїю возвы́шена на дре́вѣ крⷭ҇тнѣмъ всечⷭ҇таѧ дв҃а, взыва́ше болѣ́зненнѣ: ᲂу҆вы̀ мнѣ̀, ка́кѡ тѧ̀ ча́до, беззако́ннїи ᲂу҆ѧзви́ша;</p>
<footer/>
</document>
