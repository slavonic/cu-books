<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>Подоба́етъ вѣ́дати, когда̀ пою́тсѧ трⷪ҇чнїи дневні́и на и҃ гласѡ́въ. А҆́ще є҆́сть А҆ллилꙋ́їа, и҆лѝ вели́каѧ м҃-ца, по є҆ктенїѝ пое́мъ А҆ллилꙋ́їа, три́жды, во гла́съ ѻ҆смогла́сника: стїхи́ же глаго́лютсѧ сїѧ̑.</p>
<p>Сті́хъ а҃: Ѿ но́щи ᲂу҆́тренюетъ дꙋ́хъ мо́й къ тебѣ̀ бж҃е: занѐ свѣ́тъ повелѣ̑нїѧ твоѧ̑ на землѝ.</p>
<p>Сті́хъ в҃: Пра́вдѣ наꙋчи́тесѧ живꙋ́щїи на землѝ.</p>
<p>Сті́хъ г҃: За́висть прїи́метъ лю́ди ненака̑занныѧ.</p>
<p>Сті́хъ д҃: Приложѝ и҆̀мъ ѕла̀ гдⷭ҇и, приложѝ ѕла̀ сла̑внымъ землѝ.</p>
<p>И҆ по ко́емждо стїсѣ̀ пое́тсѧ А҆ллилꙋ́їа, три́жды. И҆ по А҆ллилꙋ́їи пое́мъ трⷪ҇чны гла́са, кі́йждо по є҆ди́ножды.</p>
<p>Пѣ̑сни трⷪ҇чны. Гла́съ а҃:</p>
<p>Плотски́ми ѡ҆бразова́нїи безпло́тныхъ си́лъ, къ мы́сленномꙋ и҆ невеще́ственномꙋ возводи́ми ᲂу҆мꙋ̀, и҆ трист҃о́ю пѣ́снїю трїѷпоста́снагѡ бж҃ества̀ прїе́млюще сїѧ́нїе, херꙋві́мски возопїе́мъ є҆ди́номꙋ бг҃ꙋ: ст҃ъ, ст҃ъ, ст҃ъ є҆сѝ бж҃е на́шъ..</p>
<p>Сла́ва: Со всѣ́ми нбⷭ҇ными си́лами, херꙋві́мски сꙋ́щемꙋ въ вы́шнихъ возопїе́мъ, трист҃ꙋ́ю возсыла́юще хвалꙋ̀: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.</p>
<p>И҆ ны́нѣ: Воста́вше ѿ сна̀, припа́даемъ тѝ бл҃же, и҆ а҆́гг҃льскꙋю пѣ́снь вопїе́мъ тѝ си́льне: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.</p>
<p>Досто́итъ же глаго́лати во всѧ̑ седми̑цы на а҃-мъ трⷪ҇чнѣ, Въ понедѣ́льникъ: Предста́тельствы безпло́тныхъ твои́хъ поми́лꙋй на́съ. Во вто́рникъ: Мл҃твами прⷣте́чи твоегѡ̀ поми́лꙋй на́съ. Въ сре́дꙋ же и҆ пѧто́къ: Си́лою крⷭ҇та̀ твоегѡ̀ сохранѝ на́съ гдⷭ҇и. Въ четверто́къ: Мл҃твами а҆пⷭ҇лъ твои́хъ, и҆ ст҃и́телѧ нїкола́а, поми́лꙋй на́съ.</p>
<p>Пѣ̑сни трⷪ҇чны. Гла́съ в҃:</p>
<p>Вы̑шнїѧ си̑лы подража́юще на землѝ, побѣ́днꙋю пѣ́снь прино́симъ тѝ бл҃же: ст҃ъ, ст҃ъ, ст҃ъ є҆сѝ бж҃е на́шъ.</p>
<p>Сла́ва: Несозда́нное є҆стество̀ всѣ́хъ зижди́телю, ᲂу҆стнѣ̀ на́шѧ ѿве́рзи, ꙗ҆́кѡ да возвѣсти́мъ хвалꙋ̀ твою̀ вопїю́ще: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.</p>
<p>И҆ ны́нѣ: Ѿ ѻ҆дра̀ и҆ сна̀ воздви́глъ мѧ̀ є҆сѝ гдⷭ҇и, ᲂу҆́мъ мо́й просвѣтѝ и҆ се́рдце, и҆ ᲂу҆стнѣ̀ моѝ ѿве́рзи, во є҆́же пѣ́ти тѧ̀ ст҃а́ѧ трⷪ҇це: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.</p>
<p>Пѣ̑сни трⷪ҇чны. Гла́съ г҃:</p>
<p>Трⷪ҇це є҆диносꙋ́щнаѧ и҆ нераздѣ́льнаѧ, є҆ди́нице трїѷпоста́снаѧ и҆ соприсносꙋ́щнаѧ, тебѣ̀ ꙗ҆́кѡ бг҃ꙋ а҆́гг҃льскꙋю пѣ́снь вопїе́мъ: ст҃ъ, ст҃ъ, ст҃ъ є҆сѝ бж҃е на́шъ.</p>
<p>Сла́ва: Ѻ҆ц҃а̀ безнача́льна, сн҃а собезнача́льна, дх҃а соприсносꙋ́щна, бж҃ество̀ є҆ди́но, херꙋві́мски славосло́вити дерза́юще, глаго́лемъ: ст҃ъ, ст҃ъ, ст҃ъ є҆сѝ бж҃е на́шъ, моли́твами всѣ́хъ ст҃ы́хъ твои́хъ поми́лꙋй на́съ.</p>
<p>И҆ ны́нѣ: Напра́снѡ꙾<footnote lang="cu">Внеза́пꙋ</footnote> сꙋдїѧ̀ прїи́детъ, и҆ коегѡ́ждо дѣѧ̑нїѧ ѡ҆бнажа́тсѧ, но стра́хомъ зове́мъ въ полꙋ́нощи: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.</p>
<p>Пѣ̑сни трⷪ҇чны. Гла́съ д҃:</p>
<p>Оу҆́мныхъ твои́хъ слꙋ́гъ, приноси́ти сме́ртнїи пѣ́снь дерза́юще, глаго́лемъ: ст҃ъ, ст҃ъ, ст҃ъ є҆сѝ бж҃е на́шъ.</p>
<p>Сла́ва: Ꙗ҆́кѡ чи́ни ны́нѣ а҆́гг҃льстїи на нб҃сѝ, и҆ стоѧ̑нїѧ стра́хомъ человѣ́чєскаѧ на землѝ, побѣ́днꙋю пѣ́снь прино́симъ тѝ бл҃же: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.</p>
<p>И҆ ны́нѣ: Безнача́льнаго твоего̀ ѻ҆ц҃а̀, и҆ тебѐ хрⷭ҇тѐ бж҃е, и҆ прест҃а́го твоего̀ дх҃а, херꙋві́мски славосло́вити дерза́юще, глаго́лемъ: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.</p>
<p>Пѣ̑сни трⷪ҇чны. Гла́съ є҃:</p>
<p>Пѣ́нїю вре́мѧ, и҆ мл҃твѣ ча́съ, прилѣ́жнѡ возопїи́мъ є҆ди́номꙋ бг҃ꙋ: ст҃ъ, ст҃ъ, ст҃ъ є҆сѝ бж҃е на́шъ.</p>
<p>Сла́ва: Ѡ҆бразова́ти дерза́юще ᲂу҆́мнаѧ твоѧ̑ вѡ́инства, трⷪ҇це безнача́льнаѧ, ᲂу҆сты̀ недосто́йными вопїе́мъ: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.</p>
<p>И҆ ны́нѣ: И҆́же въ ложесна̀ дв҃и́ческаѧ вмѣсти́выйсѧ, и҆ нѣ́дръ ѻ҆́ч҃ескихъ не разлꙋчи́выйсѧ, со а҆́гг҃лы и҆ на́съ хрⷭ҇тѐ бж҃е прїимѝ вопїю́щихъ тѝ: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.</p>
<p>Пѣ̑сни трⷪ҇чны. Гла́съ ѕ҃:</p>
<p>Предстоѧ́ще со стра́хомъ херꙋві́ми, ᲂу҆жаса́ющесѧ съ тре́петомъ серафі́ми, трист҃ꙋ́ю пѣ́снь прино́сѧтъ немо́лчнымъ гла́сомъ. съ ни́миже и҆ мы̀ вопїе́мъ грѣ́шнїи: ст҃ъ, ст҃ъ, ст҃ъ є҆сѝ бж҃е на́шъ.</p>
<p>Сла́ва: Безпло́тными ᲂу҆сты̀, немо́лчными славослове́ньми, шестокри́льнїи вопїю́тъ тѝ трист҃ꙋ́ю пѣ́снь, бж҃е на́шъ: и҆ мы̀, и҆̀же на землѝ, недосто́йными ᲂу҆сты̀ хвалꙋ̀ тѝ возсыла́емъ: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.</p>
<p>И҆ ны́нѣ: Трⷪ҇чныѧ є҆ди́ницы бж҃ество̀, неслїѧ́ннымъ соедине́нїемъ сла́вимъ, и҆ а҆́гг҃льскꙋю пѣ́снь вопїе́мъ: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.</p>
<p>Пѣ̑сни трⷪ҇чны. Гла́съ з҃:</p>
<p>Вы́шнею си́лою херꙋві́мски воспѣва́емый, и҆ бж҃е́ственною сла́вою а҆́гг҃льски покланѧ́емый, прїимѝ и҆ на́съ сꙋ́щихъ на землѝ, недосто́йными ᲂу҆стна́ми хвале́нїе тебѣ̀ возсыла́ющихъ: ст҃ъ, ст҃ъ, ст҃ъ є҆сѝ бж҃е на́шъ.</p>
<p>Сла́ва: Ꙗ҆́кѡ со́нъ лѣ́ность ѿложи́вши дꙋшѐ, и҆справле́нїе къ хвале́нїю покажѝ сꙋдїѝ, и҆ со стра́хомъ возопі́й: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.</p>
<p>И҆ ны́нѣ: Непристꙋ́пномꙋ бж҃ествꙋ̀, во є҆ди́ницѣ трⷪ҇цѣ, серафі́мскꙋю трист҃ꙋ́ю возсыла́юще хвалꙋ̀, со стра́хомъ возопїи́мъ: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.</p>
<p>Пѣ̑сни трⷪ҇чны. Гла́съ и҃:</p>
<p>На нб҃о сердца̀ и҆мꙋ́ще, а҆́гг҃льскїй подражи́мъ чи́нъ, и҆ со стра́хомъ сꙋдїѝ припаде́мъ, побѣ́днꙋю взыва́юще хвалꙋ̀: ст҃ъ, ст҃ъ, ст҃ъ є҆сѝ бж҃е на́шъ.</p>
<p>Сла́ва: Зрѣ́ти тебѐ не смѣ́юще херꙋві́ми, летѧ́ще зовꙋ́тъ со восклица́нїемъ, бж҃е́ственнꙋю пѣ́снь трист҃а́гѡ гла́са, съ ни́миже и҆ мы̀ вопїе́мъ тѝ: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.</p>
<p>И҆ ны́нѣ: Слѧца́еми мно́жествомъ прегрѣше́нїй на́шихъ, и҆ не смѣ́юще воззрѣ́ти на высотꙋ̀ нбⷭ҇нꙋю, дꙋ́шꙋ съ тѣ́ломъ прекло́ньше, со а҆́гг҃лы пѣ́снь вопїе́мъ тѝ: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.</p>
<footer/>
</document>
