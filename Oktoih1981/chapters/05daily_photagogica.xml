<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p>Свѣти́льны дневні́и во всю̀ седми́цꙋ</p>
<p>Въ понедѣ́льникъ ᲂу҆́бѡ: Предста́тельствы безпло́тныхъ твои́хъ, и҆ сп҃си́ мѧ.</p>
<p>Во вто́рникъ: Мл҃твами гдⷭ҇и, прⷣте́чи твоегѡ̀, и҆ сп҃си́ мѧ.</p>
<p>Въ сре́дꙋ и҆ пѧто́къ: Си́лою гдⷭ҇и, крⷭ҇та̀ твоегѡ̀, и҆ сп҃си́ мѧ.</p>
<p>Въ четверто́къ: Мл҃твами гдⷭ҇и, а҆пⷭ҇лъ твои́хъ, и҆ ст҃и́телѧ нїкола́а, и҆ сп҃си́ мѧ.</p>
<p>Въ сꙋббѡ́тꙋ глаго́летъ сїѐ два́жды.</p>
<p>Въ пе́рвомъ ᲂу҆́бѡ: Мл҃твами гдⷭ҇и, свѧты́хъ твои́хъ, и҆ сп҃си́ мѧ.</p>
<p>Во второ́мъ же: Мл҃твами гдⷭ҇и, бцⷣы, и҆ сп҃си́ мѧ.</p>
<p>Свѣти́льны подо́бнѣ по гла́сꙋ, три́жды.</p>
<p>Свѣти́ленъ, гла́съ а҃:</p>
<p>Свѣ́тъ возсїѧ́й гдⷭ҇и, дꙋ́шꙋ мою̀ ѡ҆чи́сти ѿ всѧ́кагѡ грѣха̀, предста́тельствы безпло́тныхъ твои́хъ, и҆ сп҃си́ мѧ.</p>
<p>Гла́съ в҃: Свѣ́тъ тво́й присносꙋ́щный низпослѝ хрⷭ҇тѐ бж҃е, и҆ просвѣтѝ ѻ҆́чи та̑йныѧ се́рдца моегѡ̀, предста́тельствы безпло́тныхъ твои́хъ, и҆ сп҃си́ мѧ.</p>
<p>Гла́съ г҃: Низпослѝ свѣ́тъ тво́й хрⷭ҇тѐ бж҃е, и҆ просвѣтѝ се́рдце моѐ, предста́тельствы безпло́тныхъ твои́хъ, и҆ сп҃си́ мѧ.</p>
<p>Гла́съ д҃: Свѣ́тъ возсїѧ́й мі́рꙋ твоемꙋ̀, во тьмѣ̀ дꙋ́шꙋ мою̀ сꙋ́щꙋю ѿ всѧ́кагѡ грѣха̀ ѡ҆чи́сти, предста́тельствы безпло́тныхъ твои́хъ, и҆ сп҃си́ мѧ.</p>
<p>Гла́съ є҃: Свѣтода́вче гдⷭ҇и, низпослѝ свѣ́тъ тво́й, и҆ просвѣтѝ се́рдце моѐ, предста́тельствы безпло́тныхъ твои́хъ, и҆ сп҃си́ мѧ.</p>
<p>Гла́съ ѕ҃: Предста́тельствы гдⷭ҇и, безпло́тныхъ твои́хъ, низпослѝ дꙋша́мъ на́шымъ свѣ́тъ тво́й присносꙋ́щный.</p>
<p>Гла́съ з҃: Воздви́гни мѧ̀ гдⷭ҇и, къ твоемꙋ̀ пѣснопѣ́нїю, и҆ наꙋчи́ мѧ твори́ти во́лю твою̀ ст҃ы́й, предста́тельствы безпло́тныхъ твои́хъ, и҆ сп҃си́ мѧ.</p>
<p>Гла́съ и҃: Свѣ́тъ сы́й хрⷭ҇тѐ, просвѣти́ мѧ тобо́ю, предста́тельствы безпло́тныхъ твои́хъ, и҆ сп҃си́ мѧ.</p>
<footer/>
</document>
