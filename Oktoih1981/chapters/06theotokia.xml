<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p>Бг҃орѡ́дичны воскре́сны</p>
<p>на ѻ҆́смь гласѡ́въ</p>
<p>Гла́съ а҃, бг҃оро́диченъ:</p>
<p>Всемі́рнꙋю сла́вꙋ, ꙳ ѿ человѣ̑къ прозѧ́бшꙋю, ꙳ и҆ влⷣкꙋ ро́ждшꙋю, ꙳ небе́снꙋю две́рь воспои́мъ мр҃і́ю дв҃ꙋ, ꙳ безпло́тныхъ пѣ́снь, и҆ вѣ́рныхъ ᲂу҆добре́нїе: ꙳ сїѧ̀ бо ꙗ҆ви́сѧ нб҃о, и҆ хра́мъ бж҃ества̀: ꙳ сїѧ̀ прегражде́нїе вражды̀ разрꙋши́вши, ꙳ ми́ръ введѐ, и҆ црⷭ҇твїе ѿве́рзе, ꙳ сїю̀ ᲂу҆́бѡ и҆мꙋ́ще вѣ́ры ᲂу҆твержде́нїе, ꙳ побо́рника и҆́мамы и҆зъ неѧ̀ ро́ждшагосѧ гдⷭ҇а. ꙳ дерза́йте ᲂу҆́бѡ, дерза́йте лю́дїе бж҃їи: ꙳ и҆́бо то́й побѣди́тъ врагѝ, ꙳ ꙗ҆́кѡ всеси́ленъ.</p>
<p>На стїхо́внѣ, бг҃оро́диченъ:</p>
<p>Сѐ и҆спо́лнисѧ и҆са́їино прорече́нїе, ꙳ дв҃а бо родила̀ є҆сѝ, ꙳ и҆ по рождествѣ̀ ꙗ҆́кѡ пре́жде рождества̀ пребыла̀ є҆сѝ: ꙳ бг҃ъ бо бѣ̀ рожде́йсѧ, ꙳ тѣ́мже и҆ є҆стєства̀ новопресѣчѐ. ꙳ но ѽ бг҃ома́ти! ꙳ молє́нїѧ твои́хъ рабѡ́въ, ꙳ въ твое́мъ хра́мѣ приноси̑маѧ тебѣ̀ не пре́зри: ꙳ но ꙗ҆́кѡ бл҃гоꙋтро́бнаго твои́ма рꙋка́ма носѧ́щи, ꙳ на твоѧ̑ рабы̑ ᲂу҆милосе́рдисѧ, ꙳ и҆ молѝ спасти́сѧ дꙋша́мъ на́шымъ.</p>
<p>Гла́съ в҃, бг҃оро́диченъ:</p>
<p>Пре́йде сѣ́нь зако́ннаѧ, бл҃года́ти прише́дши: ꙳ ꙗ҆́коже бо кꙋпина̀ не сгара́ше ѡ҆палѧ́ема: ꙳ та́кѡ дв҃а родила̀ є҆сѝ, ꙳ и҆ дв҃а пребыла̀ є҆сѝ. ꙳ вмѣ́сто столпа̀ ѡ҆́гненнаго, ꙳ пра́ведное возсїѧ̀ сл҃нце: ꙳ вмѣ́сто мѡѷсе́ѧ, ꙳ хрⷭ҇то́съ, спасе́нїе дꙋ́шъ на́шихъ.</p>
<p>На стїхо́внѣ, бг҃оро́диченъ:</p>
<p>Ѽ чꙋдесѐ но́вагѡ всѣ́хъ дре́внихъ чꙋде́съ! ꙳ кто́ бо позна̀ мт҃рь безъ мꙋ́жа ро́ждшꙋю, ꙳ и҆ на рꙋкꙋ̀ носѧ́щꙋю, всю̀ тва́рь содержа́щаго; ꙳ бж҃їе є҆́сть и҆зволе́нїе, ро́ждшеесѧ. ꙳ є҆го́же ꙗ҆́кѡ млⷣнца, пречⷭ҇таѧ, твои́ма рꙋка́ма носи́вшаѧ, ꙳ и҆ мт҃рне дерзнове́нїе къ немꙋ̀ и҆мꙋ́щаѧ, ꙳ не преста́й молѧ́щи ѡ҆ чтꙋ́щихъ тѧ̀, ꙳ ᲂу҆ще́дрити и҆ сп҃стѝ дꙋ́шы на́шѧ.</p>
<p>Гла́съ г҃, бг҃оро́диченъ:</p>
<p>Ка́кѡ не диви́мсѧ бг҃омꙋ́жномꙋ рождествꙋ̀ твоемꙋ̀, пречⷭ҇тна́ѧ; ꙳ и҆скꙋше́нїѧ бо мꙋ́жескагѡ не прїе́мши, всенепоро́чнаѧ, ꙳ родила̀ є҆сѝ без̾ ѻ҆ц҃а̀ сн҃а пло́тїю, ꙳ пре́жде вѣ̑къ ѿ ѻ҆ц҃а̀ рожде́ннаго без̾ мт҃ре, ꙳ ника́коже претепѣ́вшаго и҆змѣне́нїѧ, и҆лѝ смѣше́нїѧ, и҆лѝ раздѣле́нїѧ, ꙳ но ѻ҆бою̀ сꙋществꙋ̀ сво́йство цѣ́ло сохра́ншаго. ꙳ тѣ́мже, мт҃и, дв҃о влⷣчце, ꙳ того̀ молѝ спасти́сѧ дꙋша́мъ, ꙳ правосла́внѡ бцⷣꙋ и҆сповѣ́дающихъ тѧ̀.</p>
<p>На стїхо́внѣ, бг҃оро́диченъ:</p>
<p>Без̾ сѣ́мене ѿ бж҃е́ственнагѡ дх҃а, ꙳ во́лею же ѻ҆́ч҃ею зачала̀ є҆сѝ сн҃а бж҃їѧ, ꙳ ѿ ѻ҆ц҃а̀ без̾ мт҃ре пре́жде вѣ̑къ сꙋ́ща: ꙳ на́съ же ра́ди, и҆зъ тебѐ без̾ ѻ҆ц҃а̀ бы́вша, ꙳ пло́тїю родила̀ є҆сѝ, ꙳ и҆ млⷣнца млеко́мъ пита́ла є҆сѝ. ꙳ тѣ́мже не преста́й моли́ти, ꙳ и҆зба́витисѧ ѿ бѣ́дъ дꙋша́мъ на́шымъ.</p>
<p>Гла́съ д҃, бг҃оро́диченъ:</p>
<p>И҆́же тебѐ ра́ди бг҃оѻц҃ъ прⷪ҇ро́къ дв҃дъ ꙳ пѣ́сненнѡ ѡ҆ тебѣ̀ провозгласѝ, ꙳ вели̑чїѧ тебѣ̀ сотво́ршемꙋ: ꙳ предста̀ цр҃и́ца ѡ҆деснꙋ́ю тебѐ. тѧ́ бо мт҃рь, хода́таицꙋ живота̀ показа̀, ꙳ без̾ ѻ҆ц҃а̀ и҆з̾ тебѐ вочеловѣ́читисѧ бл҃говоли́вый бг҃ъ: ꙳ да сво́й па́ки ѡ҆бнови́тъ ѡ҆́бразъ, и҆стлѣ́вшїй страстьмѝ, ꙳ и҆ заблꙋ́ждшее горохи́щное ѡ҆брѣ́тъ ѻ҆вча̀, ꙳ на ра́мо воспрїи́мъ, ко ѻ҆ц҃ꙋ̀ принесе́тъ, и҆ своемꙋ̀ хотѣ́нїю, ꙳ съ небе́сными совокꙋпи́тъ си́лами, ꙳ и҆ спасе́тъ бцⷣе, мі́ръ, ꙳ хрⷭ҇то́съ и҆мѣ́ѧй ве́лїю и҆ бога́тꙋю млⷭ҇ть.</p>
<p>На стїхо́внѣ, бг҃оро́диченъ:</p>
<p>При́зри на молє́нїѧ твои́хъ ра̑бъ, всенепоро́чнаѧ, ꙳ ᲂу҆толѧ́ющи лю̑таѧ на ны̀ воста̑нїѧ, ꙳ всѧ́кїѧ ско́рби на́съ и҆змѣнѧ́ющи: ꙳ тѧ́ бо є҆ди́нꙋ, тве́рдое и҆ и҆звѣ́стное ᲂу҆твержде́нїе и҆́мамы: ꙳ и҆ твоѐ предста́тельство стѧжа́хомъ, ꙳ да не постыди́мсѧ, влⷣчце, тѧ̀ призыва́ющїи, ꙳ потщи́сѧ на ᲂу҆моле́нїе, ꙳ тебѣ̀ вѣ́рнѡ вопїю́щихъ: ꙳ ра́дꙋйсѧ, влⷣчце, ꙳ всѣ́хъ по́моще, ра́досте и҆ покро́ве, ꙳ и҆ спасе́нїе дꙋ́шъ на́шихъ.</p>
<p>Гла́съ є҃, бг҃оро́диченъ:</p>
<p>Въ чермнѣ́мъ мо́ри, ꙳ неискꙋсобра́чныѧ невѣ́сты ѻ҆́бразъ написа́сѧ и҆ногда̀: ꙳ та́мѡ мѡѷсе́й, раздѣли́тель воды̀: ꙳ здѣ́ же гаврїи́лъ, слꙋжи́тель чꙋдесѐ. ꙳ тогда̀ глꙋбинꙋ̀ ше́ствова немо́креннѡ і҆и҃ль: ꙳ ны́нѣ же хрⷭ҇та̀ родѝ безсѣ́меннѡ дв҃а. ꙳ мо́ре по проше́ствїи і҆и҃левѣ, пребы́сть непрохо́дно: ꙳ непоро́чнаѧ по рождествѣ̀ є҆мманꙋ́илевѣ, пребы́сть нетлѣ́нна. ꙳ сы́й, и҆ пре́жде сы́й, ꙳ ꙗ҆вле́йсѧ ꙗ҆́кѡ чл҃вѣ́къ, ꙳ бж҃е, поми́лꙋй на́съ.</p>
<p>На стїхо́внѣ, бг҃оро́диченъ:</p>
<p>Хра́мъ и҆ две́рь є҆сѝ, ꙳ пала́та и҆ прⷭ҇то́лъ цр҃е́въ, ꙳ дв҃о всечестна́ѧ, ꙳ є҆́юже и҆зба́витель мо́й, хрⷭ҇то́съ гдⷭ҇ь, во тмѣ̀ спѧ́щымъ ꙗ҆ви́сѧ, ꙳ сл҃нце пра́вды, просвѣти́ти хотѧ̀, ꙳ ꙗ҆̀же созда́ по ѻ҆́бразꙋ своемꙋ̀ рꙋко́ю свое́ю. ꙳ тѣ́мже, всепѣ́таѧ, ꙗ҆́кѡ мт҃рне дерзнове́нїе къ немꙋ̀ стѧжа́вшаѧ, ꙳ непреста́ннѡ молѝ спасти́сѧ дꙋша́мъ на́шымъ.</p>
<p>Гла́съ ѕ҃, бг҃оро́диченъ:</p>
<p>Кто̀ тебѐ не ᲂу҆блажи́тъ прест҃а́ѧ дв҃о; ꙳ кто́ ли не воспое́тъ твоегѡ̀ пречⷭ҇тагѡ рождества̀; ꙳ безлѣ́тнѡ бо ѿ ѻ҆ц҃а̀ возсїѧ́вый сн҃ъ є҆диноро́дный, ꙳ то́йже ѿ тебѐ чⷭ҇тыѧ про́йде, ꙳ неизрече́ннѡ вопло́щсѧ, ꙳ є҆стество́мъ бг҃ъ сы́й, ꙳ и҆ є҆стество́мъ бы́въ чл҃вѣ́къ на́съ ра́ди, ꙳ не во двою̀ лицꙋ̑ раздѣлѧ́емый, ꙳ но во двою̀ є҆стествꙋ̑ ꙳ несли́тнѡ познава́емый. ꙳ того̀ молѝ, чⷭ҇таѧ, всебл҃же́ннаѧ, ꙳ поми́ловатисѧ дꙋша́мъ на́шымъ.</p>
<p>На стїхо́внѣ, бг҃оро́диченъ:</p>
<p>Творе́цъ и҆ и҆зба́витель мо́й, пречⷭ҇таѧ, хрⷭ҇то́съ гдⷭ҇ь ꙳ и҆зъ твои́хъ ложе́снъ проше́дъ, ꙳ въ мѧ̀ ѡ҆болкі́йсѧ, ꙳ пе́рвыѧ клѧ́твы а҆да́ма свободѝ. ꙳ тѣ́мже тѝ, всечⷭ҇таѧ, ꙳ ꙗ҆́кѡ бж҃їи мт҃ри же и҆ дв҃ѣ, ꙳ вои́стиннꙋ вопїе́мъ немо́лчнѡ: ꙳ ра́дꙋйсѧ а҆́гг҃льски, ра́дꙋйсѧ влⷣчце, ꙳ предста́тельство и҆ покро́ве, ꙳ и҆ спасе́нїе дꙋ́шъ на́шихъ.</p>
<p>Гла́съ з҃, бг҃оро́диченъ:</p>
<p>Мт҃и ᲂу҆́бѡ позна́ласѧ є҆сѝ, ꙳ па́че є҆стества̀, бцⷣе, ꙳ пребыла́ же є҆сѝ дв҃а, ꙳ па́че сло́ва и҆ ра́зꙋма: ꙳ и҆ чꙋдесѐ рождества̀ твоегѡ сказа́ти ѧ҆зы́къ не мо́жетъ. ꙳ пресла́внꙋ бо сꙋ́щꙋ зача́тїю, чⷭ҇таѧ, ꙳ непости́женъ є҆́сть ѡ҆́бразъ рожде́нїѧ: ꙳ и҆дѣ́же бо хо́щетъ бг҃ъ, побѣжда́етсѧ є҆стества̀ чи́нъ. ꙳ тѣ́мже тѧ̀ всѝ, мт҃рь бж҃їю вѣ́дꙋще, ꙳ мо́лимтисѧ прилѣ́жнѡ, ꙳ молѝ спасти́сѧ дꙋша́мъ на́шымъ.</p>
<p>На стїхо́внѣ, бг҃оро́диченъ:</p>
<p>Под̾ кро́въ тво́й, влⷣчце, всѝ земноро́днїи прибѣга́юще, вопїе́мъ тѝ: ꙳ бцⷣе ᲂу҆пова́нїе на́ше, ꙳ и҆зба́ви ны̀ ѿ безмѣ́рныхъ прегрѣше́нїй, ꙳ и҆ спасѝ дꙋ́шы на́шѧ.</p>
<p>Гла́съ и҃, бг҃оро́диченъ:</p>
<p>Цр҃ь нбⷭ҇ный за человѣколю́бїе на землѝ ꙗ҆ви́сѧ, ꙳ и҆ съ человѣ̑ки поживѐ: ꙳ ѿ дв҃ы бо чⷭ҇тыѧ пло́ть прїе́мый, ꙳ и҆ и҆зъ неѧ̀ проше́дый съ воспрїѧ́тїемъ: ꙳ є҆ди́нъ є҆́сть сн҃ъ, сꙋгꙋ́бъ є҆стество́мъ, ꙳ но не ѵ҆поста́сїю. ꙳ тѣ́мже соверше́нна того̀ бг҃а, ꙳ и҆ соверше́нна чл҃вѣ́ка вои́стиннꙋ проповѣ́дающе, ꙳ и҆сповѣ́дꙋемъ хрⷭ҇та̀ бг҃а на́шего: ꙳ є҆го́же молѝ, мт҃и безневѣ́стнаѧ, ꙳ поми́ловатисѧ дꙋша́мъ на́шымъ.</p>
<p>На стїхо́внѣ, бг҃оро́диченъ:</p>
<p>Безневѣ́стнаѧ дв҃о, ꙳ ꙗ҆́же бг҃а неизрече́ннѡ заче́нши пло́тїю, ꙳ мт҃и бг҃а вы́шнѧгѡ, твои́хъ рабѡ́въ мольбы̑ прїимѝ, всенепоро́чнаѧ, ꙳ всѣ̑мъ подаю́щи ѡ҆чище́нїе прегрѣше́нїй: ꙳ ны́нѣ на̑ша молє́нїѧ прїе́млющи, ꙳ молѝ спасти́сѧ всѣ̑мъ на́мъ.</p>
<p>Бг҃орѡ́дичны ѻ҆смѝ гласѡ́въ</p>
<p>поє́мыѧ, є҆гда̀ є҆́сть Сла́ва ст҃о́мꙋ въ мине́и</p>
<p>И҆ ны́нѣ, по гла́сꙋ сїѧ̑</p>
<p><wide>Въ недѣ́лю ве́чера</wide> бг҃оро́диченъ, гла́съ а҃:</p>
<p>Нбⷭ҇ныхъ чинѡ́въ ра́дованїе, на землѝ человѣ́кѡвъ крѣ́пкое предста́тельство, пречⷭ҇таѧ дв҃о, спаси́ ны, и҆̀же къ тебѣ̀ прибѣга́ющыѧ: ꙗ҆́кѡ на тѧ̀ ᲂу҆пова́нїе по бз҃ѣ, бцⷣе, возложи́хомъ.</p>
<p>Въ понедѣ́льникъ, на ᲂу҆́трени бг҃оро́диченъ:</p>
<p>Ст҃ѣ́йшаѧ ст҃ы́хъ всѣ́хъ си́лъ, честнѣ́йшаѧ всеѧ̀ тва́ри, бцⷣе, влⷣчце мі́ра, спаси́ ны, сп҃са ро́ждшаѧ, ѿ прегрѣше́нїй тмори́чныхъ и҆ бѣ́дъ, ꙗ҆́кѡ бл҃га́ѧ, моли́твами твои́ми.</p>
<p>Въ понедѣ́льникъ ве́чера бг҃оро́диченъ:</p>
<p>Дв҃о всепѣ́таѧ, ю҆́же къ тебѣ̀ та́йнꙋ мѡѷсе́й прⷪ҇ро́ческима ви́дѣ ѻ҆чи́ма, кꙋпинꙋ̀ горѧ́щꙋ и҆ неѡпалѧ́емꙋ: бж҃ества́ бо ѻ҆́гнь ᲂу҆тро́бꙋ твою̀, чⷭ҇таѧ, не ѡ҆палѝ. Тѣ́мже мо́лимъ тѧ̀, ꙗ҆́кѡ мт҃рь бг҃а на́шегѡ, ми́ръ и҆спроси́ти мі́рови, и҆ ве́лїю ми́лость.</p>
<p>Во вто́рникъ ᲂу҆́тра бг҃оро́диченъ:</p>
<p>Блꙋдни́цꙋ и҆ блꙋ́днаго а҆́зъ, и҆ разбо́йника побѣди́хъ, и҆ мытарѧ̀ прегрѣше́нїй преминꙋ́хъ, и҆ нїнеѵі́тѧны. Оу҆вы̀ мнѣ̀, что̀ бꙋ́дꙋ; ка́кѡ ᲂу҆бѣ́гнꙋ мꙋ́ки а҆́зъ ѻ҆каѧ́нный; чⷭ҇таѧ, припа́даю тѝ, ᲂу҆ще́дри мѧ̀ ми́лостїю твое́ю, ꙗ҆́коже ѻ҆́ныѧ сн҃ъ тво́й спа́слъ є҆́сть.</p>
<p>Въ сре́дꙋ ве́чера бг҃оро́диченъ:</p>
<p>Ра́дꙋйсѧ, ра́дость пра́дѣдѡвъ, а҆пⷭ҇толѡвъ, и҆ мꙋ́ченикѡвъ весе́лїе, и҆ покро́въ на́съ, дв҃о, твои́хъ рабѡ́въ.</p>
<p>Въ четверто́къ ᲂу҆́тра бг҃оро́диченъ:</p>
<p>Ра́дꙋйсѧ, бг҃оро́дице дв҃о, ра́дꙋйсѧ, похвало̀ всеѧ̀ вселе́нныѧ, ра́дꙋйсѧ, пречⷭ҇таѧ мт҃и бж҃їѧ бл҃гослове́ннаѧ.</p>
<p>Въ пѧто́къ ве́чера бг҃оро́диченъ:</p>
<p>Вои́стиннꙋ па́че ᲂу҆ма̀ чꙋ̑днаѧ твоѧ̑ вели̑чїѧ, ржⷭ҇тва̀ твоегѡ̀, бг҃оневѣ́сто, ꙗ҆̀же проповѣ́даша прⷪ҇ро́цы всѝ, всѧ̑ пресла̑внаѧ, зача́тїе и҆ ржⷭ҇тво̀, всепѣ́таѧ, недомы́сленно, и҆ несказа́нно, и҆́мже мі́ръ спа́слъ є҆́сть, ꙗ҆́кѡ милосе́рдъ.</p>
<p>Въ сꙋббѡ́тꙋ ᲂу҆́тра бг҃оро́диченъ:</p>
<p>Ра́дꙋйсѧ ѿ на́съ, ст҃а́ѧ бцⷣе дв҃о, чи́стый сосꙋ́де всеѧ̀ вселе́нныѧ, свѣщѐ неꙋгаси́маѧ, вмѣсти́лище невмѣсти́магѡ, хра́ме неѡбори́мый: ра́дꙋйсѧ, и҆зъ неѧ́же роди́сѧ а҆́гнецъ бж҃їй, взе́млѧй грѣхѝ всегѡ̀ мі́ра.</p>
<p><wide>Въ недѣ́лю ве́чера</wide> бг҃оро́диченъ, гла́съ в҃:</p>
<p>Ра́дꙋйсѧ, мр҃і́е бцⷣе, хра́ме неразрꙋши́мый, па́че же ст҃ы́й, ꙗ҆́коже вопїе́тъ прⷪ҇ро́къ: свѧ́тъ хра́мъ тво́й, ди́венъ въ пра́вдѣ.</p>
<p>Въ понедѣ́льникъ ᲂу҆́тра бг҃оро́диченъ:</p>
<p>На тѧ̀ ᲂу҆пова́нїе, бцⷣе, возложи́хомъ ча́ѧнїѧ, да не ѿпаде́мъ, спасѝ на́съ ѿ бѣ́дъ, помо́щнице недоꙋмѣ́ємымъ, и҆ сопроти́вныхъ совѣ́ты разорѝ: ты́ бо є҆сѝ на́ше спасе́нїе, бл҃гослове́ннаѧ.</p>
<p>Въ понедѣ́льникъ ве́чера бг҃оро́диченъ:</p>
<p>Непроходи̑маѧ врата̀ та́йнѡ запеча́тствѡваннаѧ, бл҃гослове́ннаѧ бцⷣе дв҃о, прїимѝ молє́нїѧ на̑ша, и҆ принесѝ твоемꙋ̀ сн҃ꙋ и҆ бг҃ꙋ, да спасе́тъ тобо́ю дꙋ́шы на́шѧ.</p>
<p>Во вто́рникъ ᲂу҆́тра бг҃оро́диченъ:</p>
<p>Ра́дꙋйсѧ, мр҃і́е бцⷣе, хра́ме неразрꙋши́мый, па́че же ст҃ы́й, ꙗ҆́коже вопїе́тъ прⷪ҇ро́къ: ст҃ъ хра́мъ тво́й, ди́венъ въ пра́вдѣ.</p>
<p>Въ сре́дꙋ ве́чера бг҃оро́диченъ:</p>
<p>Ꙗ҆́кѡ плодови́та ма́слина дв҃а и҆зрастѝ тебѐ, плода̀ живо́тнаго, плодоноси́ти мі́рови ве́лїю и҆ бога́тꙋю ми́лость.</p>
<p>Въ четверто́къ ᲂу҆́тра бг҃оро́диченъ:</p>
<p>Всѐ ᲂу҆пова́нїе моѐ на тѧ̀ возлага́ю, мт҃и бж҃їѧ, сохрани́ мѧ под̾ кро́вомъ твои́мъ.</p>
<p>Въ пѧто́къ ве́чера бг҃оро́диченъ:</p>
<p>Спасѝ ѿ бѣ́дъ рабы̑ твоѧ̑, бцⷣе дв҃о, ꙗ҆́кѡ всѝ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆ предста́тельствꙋ.</p>
<p>Въ сꙋббѡ́тꙋ ᲂу҆́тра бг҃оро́диченъ:</p>
<p>Прїиди́те, мт҃рь свѣ́та, пѣ́сньми немо́лчными зовꙋ́ще, всѝ просла́вимъ, та́ бо родѝ спасе́нїе на́ше: и҆ ра́дꙋйсѧ, принесе́мъ ꙗ҆́кѡ є҆ди́ной ро́ждшей всѣ́хъ нача́льнѣйшаго, и҆́же пре́жде вѣ̑къ бг҃а: ра́дꙋйсѧ, ꙗ҆́же є҆́ѵꙋ па́дшꙋю па́ки назда́вшаѧ: ра́дꙋйсѧ, пречⷭ҇таѧ дв҃о неискꙋсобра́чнаѧ.</p>
<p><wide>Въ недѣ́лю ве́чера</wide> бг҃оро́диченъ, гла́съ г҃:</p>
<p>Бцⷣе предста́тельнице всѣ́хъ молѧ́щихсѧ тебѣ̀, тобо́ю дерза́емъ, и҆ тобо́ю хва́лимсѧ, и҆ къ тебѣ̀ всѐ ᲂу҆пова́нїе на́ше є҆́сть, молѝ ро́ждшагосѧ и҆зъ тебє̀ за непотрє́бныѧ рабы̑ твоѧ̑.</p>
<p>Въ понедѣ́льникъ ᲂу҆́тра бг҃оро́диченъ:</p>
<p>Ст҃опервочⷭ҇таѧ похвало̀ сꙋ́щи нбⷭ҇ныхъ чинѡ́въ, а҆пⷭ҇толѡвъ пѣ́нїе, и҆ прⷪ҇ро́кѡвъ сбытїѐ, влⷣчце, прїимѝ моли̑твы на́шѧ.</p>
<p>Въ понедѣ́льникъ ве́чера бг҃оро́диченъ:</p>
<p>Въ жена́хъ ст҃а́ѧ бцⷣе мт҃и безневѣ́стнаѧ, молѝ, є҆го́же родила̀ є҆сѝ, цр҃ѧ̀ и҆ бг҃а: да спасе́тъ на́съ, ꙗ҆́кѡ чл҃вѣколю́бецъ.</p>
<p>Во вто́рникъ ᲂу҆́тра бг҃оро́диченъ:</p>
<p>Безъ сѣ́мене зачала̀ є҆сѝ ѿ дх҃а ст҃а́гѡ, и҆ славосло́вѧще воспѣва́емъ тѧ̀: ра́дꙋйсѧ, прест҃а́ѧ дв҃о.</p>
<p>Въ сре́дꙋ ве́чера бг҃оро́диченъ:</p>
<p>Вельмѝ согрѣша́юща мѧ̀, ѻ҆трокови́це, и҆схитѝ вели́кою твое́ю моли́твою пла́мене нꙋ́жднагѡ, и҆ и҆спра́ви, чⷭ҇таѧ, твои́ми мольба́ми, ко спасє́ннымъ стезѧ́мъ наставлѧ́ющи мѧ̀ мт҃рними твои́ми моли́твами.</p>
<p>Въ четверто́къ ᲂу҆́тра бг҃оро́диченъ:</p>
<p>Безъ сѣ́мене зачала̀ є҆сѝ ѿ дх҃а ст҃а́гѡ, и҆ славосло́вѧще воспѣва́емъ тѧ̀: ра́дꙋйсѧ, прест҃а́ѧ дв҃о.</p>
<p>Въ пѧто́къ ве́чера бг҃оро́диченъ:</p>
<p>Въ жена́хъ ст҃а́ѧ бцⷣе мт҃и безневѣ́стнаѧ, молѝ, є҆го́же родила̀ є҆сѝ, цр҃ѧ̀ и҆ бг҃а: да спасе́тъ на́съ, ꙗ҆́кѡ чл҃вѣколю́бецъ.</p>
<p>Въ сꙋббѡ́тꙋ ᲂу҆́тра бг҃оро́диченъ:</p>
<p>Безъ сѣ́мене зачала̀ є҆сѝ ѿ дх҃а ст҃а́гѡ, и҆ славосло́вѧще воспѣва́емъ тѧ̀: ра́дꙋйсѧ, прест҃а́ѧ дв҃о.</p>
<p><wide>Въ недѣ́лю ве́чера</wide> бг҃оро́диченъ, гла́съ д҃:</p>
<p>Ра́дꙋйсѧ, свѣ́та ѻ҆́блаче: ра́дꙋйсѧ, свѣ́щнице свѣ́тлый: ра́дꙋйсѧ, рꙋ́чко, въ не́йже ма́нна: ра́дꙋйсѧ, же́зле а҆арѡ́новъ: ра́дꙋйсѧ, кꙋпино̀ неѡпали́маѧ: ра́дꙋйсѧ, черто́же: ра́дꙋйсѧ прⷭ҇то́ле: ра́дꙋйсѧ, горо̀ ст҃а́ѧ: ра́дꙋйсѧ, прибѣ́жище: ра́дꙋйсѧ, бжⷭ҇твеннаѧ трапе́зо: ра́дꙋйсѧ, две́ре та́йнаѧ, ра́дꙋйсѧ, всѣ́хъ ра́досте.</p>
<p>Въ понедѣ́льникъ ᲂу҆́тра бг҃оро́диченъ:</p>
<p>Бцⷣе, всѣ́хъ цр҃и́це, правосла́вныхъ похвало̀, є҆реті́чествꙋющихъ шата̑нїѧ разорѝ, и҆ ли́ца и҆́хъ посрамѝ, не кла́нѧющихсѧ, нижѐ чтꙋ́щихъ, пречⷭ҇таѧ, чⷭ҇тны́й тво́й ѻ҆́бразъ.</p>
<p>Въ понедѣ́льникъ ве́чера бг҃оро́диченъ:</p>
<p>И҆зба́ви на́съ ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ, є҆ди́но предста́тельство дꙋ́шъ на́шихъ.</p>
<p>Во вто́рникъ ᲂу҆́тра бг҃оро́диченъ:</p>
<p>Ѿ всѣ́хъ бѣ́дъ рабы̑ твоѧ̑ сохранѧ́й, благослове́ннаѧ бцⷣе: да тѧ̀ сла́вимъ наде́ждꙋ дꙋ́шъ на́шихъ.</p>
<p>Въ сре́дꙋ ве́чера бг҃оро́диченъ:</p>
<p>И҆мꙋ́ще тѧ̀, бцⷣе, ᲂу҆пова́нїе и҆ предста́тельство, вра́жїихъ навѣ̑тъ не ᲂу҆бои́мсѧ, ꙗ҆́кѡ спаса́еши дꙋ́шы на́шѧ.</p>
<p>Въ четверто́къ ᲂу҆́тра бг҃оро́диченъ:</p>
<p>Тѧ̀ стѣ́нꙋ стѧжа́хомъ, бцⷣе пречⷭ҇таѧ, и҆ благоꙋти́шное приста́нище, и҆ ᲂу҆твержде́нїе. Тѣ́мже молю́сѧ и҆́же въ житїѝ ѡ҆бꙋрева́емь: ѡ҆кормѝ и҆ спаси́ мѧ.</p>
<p>Въ пѧто́къ ве́чера бг҃оро́диченъ:</p>
<p>Свѣщѐ неꙋгаси́маѧ, прⷭ҇то́ле пра́ведный, пречⷭ҇таѧ влⷣчце, молѝ спасти́сѧ дꙋша́мъ на́шымъ.</p>
<p>Въ сꙋббѡ́тꙋ ᲂу҆́тра бг҃оро́диченъ:</p>
<p>Є҆ди́наѧ чⷭ҇таѧ и҆ пречⷭ҇таѧ дв҃о, ꙗ҆́же бг҃а безсѣ́меннѡ ро́ждшаѧ, молѝ спасти́сѧ дꙋша́мъ на́шымъ.</p>
<p><wide>Въ недѣ́лю ве́чера</wide> бг҃оро́диченъ, гла́съ є҃:</p>
<p>Стра́шно и҆ пресла́вно, и҆ ве́лїе та́инство, невмѣсти́мый во чре́вѣ вмѣсти́сѧ, и҆ мт҃и по ржⷭ҇твѣ̀ па́ки пребы́сть дв҃а: бг҃а бо родѝ и҆зъ неѧ̀ воплоще́нна. томꙋ̀ возопїи́мъ, томꙋ̀ пѣ́снь рце́мъ, со а҆́гг҃лы воспѣва́юще: ст҃ъ є҆сѝ, хрⷭ҇тѐ бж҃е, и҆́же на́съ ра́ди вочл҃вѣ́чивыйсѧ, сла́ва тебѣ̀.</p>
<p>Въ понедѣ́льникъ ᲂу҆́тра бг҃оро́диченъ:</p>
<p>Ѡ҆бра́дованнаѧ, хода́тайствꙋй твои́ми моли́твами, и҆ и҆спросѝ дꙋша́мъ на́шымъ мно́жество щедро́тъ, и҆ ѡ҆чище́нїе мно́гихъ прегрѣше́нїй, мо́лимсѧ.</p>
<p>Въ понедѣ́льникъ ве́чера бг҃оро́диченъ:</p>
<p>Оу҆толѝ болѣ̑зни многовоздыха́ющїѧ дꙋшѝ моеѧ̀, ᲂу҆толи́вшаѧ всѧ́кꙋ сле́зꙋ ѿ лица̀ землѝ: ты́ бо человѣ́кѡвъ болѣ̑зни ѿго́ниши, и҆ грѣ́шныхъ скѡ́рби разрꙋша́еши. Тебе́ бо всѝ стѧжа́хомъ наде́ждꙋ и҆ ᲂу҆твержде́нїе, прест҃а́ѧ мт҃и дв҃о.</p>
<p>Во вто́рникъ ᲂу҆́тра бг҃оро́диченъ:</p>
<p>Ѡ҆бра́дованнаѧ, хода́тайствꙋй твои́ми моли́твами, и҆ и҆спросѝ дꙋша́мъ на́шымъ мно́жество щедро́тъ, и҆ ѡ҆чище́нїе мно́гихъ прегрѣше́нїй, мо́лимсѧ.</p>
<p>Въ сре́дꙋ ве́чера бг҃оро́диченъ:</p>
<p>Бл҃жи́мъ тѧ̀, бцⷣе дв҃о, и҆ сла́вимъ тѧ̀, вѣ́рнїи, по до́лгꙋ, гра́дъ непоколеби́мый, стѣ́нꙋ неѡбори́мꙋю, тве́рдꙋю предста́тельницꙋ и҆ прибѣ́жище дꙋ́шъ на́шихъ.</p>
<p>Въ четверто́къ ᲂу҆́тра бг҃оро́диченъ:</p>
<p>Бл҃жи́мъ тѧ̀, бцⷣе дв҃о, ꙗ҆́кѡ и҆зъ тебє̀ возсїѧ̀ сл҃нце пра́вды хрⷭ҇то́съ, и҆мѣ́ѧй ве́лїю ми́лость.</p>
<p>Въ пѧто́къ ве́чера бг҃оро́диченъ:</p>
<p>Тебѣ̀ мо́лимсѧ ꙗ҆́кѡ бж҃їи мт҃ри: бл҃гослове́ннаѧ, молѝ ѡ҆ спасе́нїи дꙋ́шъ на́шихъ.</p>
<p>Въ сꙋббѡ́тꙋ ᲂу҆́тра бг҃оро́диченъ:</p>
<p>Ѽле ѻ҆каѧ́ннаѧ дꙋшѐ! кі́й ѿвѣ́тъ и҆́маши рещѝ сꙋдїѝ во ѻ҆́нъ ча́съ, є҆гда̀ прⷭ҇то́ли поста́вѧтсѧ на сꙋдѣ̀, и҆ сꙋдїѧ̀ прїи́детъ ѿ нб҃съ, соше́дъ со тма́ми а҆́гг҃льскими; є҆гда̀ сѧ́детъ на сꙋди́щи, прю̀ сотвори́ти съ рабы̀ непотре́бными, подо́бными мнѣ̀, что̀ ѿвѣща́ти и҆́маши; что́ же принестѝ тогда̀; пои́стиннѣ ничто́же, ᲂу҆́мъ и҆ тѣ́ло ѡ҆скверни́вши твоѐ. Тѣ́мже припадѝ къ дв҃ѣ, и҆ зовѝ непреста́ннѡ, пода́ти тебѣ̀ бога́тнѡ грѣхѡ́въ проще́нїе.</p>
<p><wide>Въ недѣ́лю ве́чера</wide> бг҃оро́диченъ, гла́съ ѕ҃:</p>
<p>А҆рха́гг҃льски воспои́мъ, вѣ́рнїи, нбⷭ҇ный черто́гъ, и҆ две́рь запеча́таннꙋ вои́стиннꙋ: ра́дꙋйсѧ, є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ: низложѝ, влⷣчце, мꙋчи́тели, безбѡ́жныѧ врагѝ на́шѧ, рꙋко́ю твое́ю, пречⷭ҇таѧ, ᲂу҆пова́нїе хрⷭ҇тїа́нъ.</p>
<p>Въ понедѣ́льникъ ᲂу҆́тра бг҃оро́диченъ:</p>
<p>А҆рха́гг҃льское сло́во прїѧ́ла є҆сѝ, и҆ херꙋві́мскїй прⷭ҇то́лъ показа́лсѧ є҆сѝ, и҆ на ѡ҆б̾ѧ́тїѧхъ твои́хъ носи́ла є҆сѝ, бцⷣе, наде́ждꙋ дꙋ́шъ на́шихъ.</p>
<p>Въ понедѣ́льникъ ве́чера бг҃оро́диченъ:</p>
<p>Никто́же притека́ѧй къ тебѣ̀ посра́мленъ ѿ тебє̀ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прїе́млетъ дарова́нїе къ поле́зномꙋ проше́нїю.</p>
<p>Во вто́рникъ ᲂу҆́тра бг҃оро́диченъ:</p>
<p>Вели́кихъ дарова́нїй, чⷭ҇таѧ дв҃о бг҃ома́ти, ты̀ сподо́биласѧ є҆сѝ, ꙗ҆́кѡ родила̀ є҆сѝ пло́тїю є҆ди́наго ѿ трⷪ҇цы хрⷭ҇та̀ жизнода́вца, во спасе́нїе дꙋ́шъ на́шихъ.</p>
<p>Въ сре́дꙋ ве́чера бг҃оро́диченъ:</p>
<p>Ѻ҆́ко се́рдца моегѡ̀ воспꙋща́ю къ тебѣ̀, влⷣчце, не пре́зри ма́лагѡ моегѡ̀ воздыха́нїѧ, въ ча́съ, є҆гда̀ сꙋ́дитъ сн҃ъ тво́й мі́рꙋ, бꙋ́ди мѝ покро́въ и҆ помо́щница.</p>
<p>Въ четверто́къ ᲂу҆́тра бг҃оро́диченъ:</p>
<p>Преложе́нїе скорбѧ́щихъ, премѣне́нїе болѧ́щихъ є҆сѝ, бцⷣе всепѣ́таѧ, спасѝ гра́дъ и҆ лю́ди, бори́мыхъ ᲂу҆мире́нїе, ѡ҆бꙋрева́емыхъ тишина̀, є҆ди́на предста́тельнице вѣ́рныхъ.</p>
<p>Въ пѧто́къ ве́чера бг҃оро́диченъ:</p>
<p>Моли́твами ро́ждшїѧ тѧ̀, хрⷭ҇тѐ, мч҃никъ твои́хъ и҆ а҆пⷭ҇лъ, и҆ прⷪ҇рѡ́къ, и҆ ст҃и́телей, прпⷣбныхъ и҆ првⷣныхъ, и҆ всѣ́хъ ст҃ы́хъ, ᲂу҆со́пшыѧ рабы̑ твоѧ̑ ᲂу҆поко́й.</p>
<p>Въ сꙋббѡ́тꙋ ᲂу҆́тра бг҃оро́диченъ:</p>
<p>Бг҃а и҆зъ тебє̀ воплоти́вшагосѧ разꙋмѣ́хомъ, бцⷣе дв҃о: того̀ молѝ ѡ҆ спасе́нїи дꙋ́шъ на́шихъ.</p>
<p><wide>Въ недѣ́лю ве́чера</wide> бг҃оро́диченъ, гла́съ з҃:</p>
<p>Є҆́же ра́дꙋйсѧ, тебѣ̀ зове́мъ со а҆́гг҃ломъ, бг҃оневѣ́сто, черто́гъ и҆ две́рь, и҆ прⷭ҇то́лъ ѻ҆́гненный нарица́юще тебѐ, и҆ несѣко́мꙋю го́рꙋ, и҆ кꙋпинꙋ̀ неѡпали́мꙋю.</p>
<p>Въ понедѣ́льникъ ᲂу҆́тра бг҃оро́диченъ:</p>
<p>Оу҆мирѝ мл҃твами бцⷣы жи́знь на́шꙋ, вопїю́щихъ тѝ: ми́лостиве гдⷭ҇и, сла́ва тебѣ̀.</p>
<p>Въ понедѣ́льникъ ве́чера бг҃оро́диченъ:</p>
<p>Ра́дꙋйсѧ, сл҃нца ѻ҆́блаче мы́сленнагѡ и҆ неизрече́ннагѡ влⷣчце: ра́дꙋйсѧ, всесвѣ́тлаѧ свѣщѐ: ра́дꙋйсѧ, свѣ́щниче всезлаты́й. Тобо́ю, прест҃а́ѧ, є҆́ѵа и҆зба́висѧ ѿ клѧ́твы. Но ꙗ҆́кѡ и҆мꙋ́щи дерзнове́нїе ко бл҃гопремѣ́нномꙋ сн҃ꙋ твоемꙋ̀ и҆ бг҃ꙋ, мт҃рнею твое́ю моли́твою не ѡ҆скꙋдѣ́й моли́тисѧ, пречⷭ҇таѧ.</p>
<p>Во вто́рникъ ᲂу҆́тра бг҃оро́диченъ:</p>
<p>Свѣ́тъ хрⷭ҇тѐ, прозѧ́блъ є҆сѝ ѿ дв҃ы: и҆ просвѣти́лъ є҆сѝ ро́дъ человѣ́ческїй: гдⷭ҇и, сла́ва тебѣ̀.</p>
<p>Въ сре́дꙋ ве́чера бг҃оро́диченъ:</p>
<p>Є҆ди́нꙋ по ржⷭ҇твѣ̀ пречⷭ҇тꙋю дв҃ꙋ воспои́мъ, ꙗ҆́кѡ мт҃рь бг҃а сло́ва, глаго́люще: сла́ва тебѣ̀.</p>
<p>Въ четверто́къ ᲂу҆́тра бг҃оро́диченъ:</p>
<p>Роди́лсѧ є҆сѝ ѿ дв҃ы несказа́ннѡ, хрⷭ҇тѐ, и҆ просвѣти́лъ є҆сѝ сꙋ́щыѧ во тмѣ̀, вопїю́щыѧ: гдⷭ҇и, сла́ва тебѣ̀.</p>
<p>Въ пѧто́къ ве́чера бг҃оро́диченъ:</p>
<p>Ꙗ҆́же є҆ди́на невмѣсти́маго прїи́мши, и҆ ро́ждши бг҃а сло́ва воплоще́нна, молѝ спасти́сѧ дꙋша́мъ на́шымъ.</p>
<p>Въ сꙋббѡ́тꙋ ᲂу҆́тра бг҃оро́диченъ:</p>
<p>Молѝ, дв҃о, со а҆пⷭ҇лы и҆ мꙋ́ченики, ѡ҆брѣстѝ на сꙋдѣ̀ преста́вльшымсѧ ве́лїю ми́лость.</p>
<p><wide>Въ недѣ́лю ве́чера</wide> бг҃оро́диченъ, гла́съ и҃:</p>
<p>А҆рха́гг҃ла гаврїи́ла гла́съ воспрїи́мше, рце́мъ: ра́дꙋйсѧ, мт҃и бж҃їѧ, ꙗ҆́же жизнода́вца хрⷭ҇та̀ мі́рꙋ ро́ждши.</p>
<p>Въ понедѣ́льникъ ᲂу҆́тра бг҃оро́диченъ:</p>
<p>Нбⷭ҇наѧ пою́тъ тѧ̀, ѡ҆бра́дованнаѧ мт҃и безневѣ́стнаѧ, и҆ мы̀ славосло́вимъ неизслѣ́дованное твоѐ ржⷭ҇тво̀, бцⷣе, молѝ спасти́сѧ дꙋша́мъ на́шымъ.</p>
<p>Въ понедѣ́льникъ ве́чера бг҃оро́диченъ:</p>
<p>Ра́дꙋйсѧ, вселе́нныѧ похвало̀: ра́дꙋйсѧ, хра́ме гдⷭ҇нь: ра́дꙋйсѧ, горо̀ прїѡсѣне́ннаѧ: ра́дꙋйсѧ, всѣ́хъ прибѣ́жище: ра́дꙋйсѧ, свѣ́щнице златы́й: ра́дꙋйсѧ, сла́во правосла́вныхъ чⷭ҇тна́ѧ: ра́дꙋйсѧ, мр҃і́е мт҃и хрⷭ҇та̀ бг҃а: ра́дꙋйсѧ, раю̀: ра́дꙋйсѧ, бжⷭ҇твеннаѧ трапе́зо: ра́дꙋйсѧ, сѣ́не: ра́дꙋйсѧ, рꙋ́чко всезлата́ѧ: ра́дꙋйсѧ, всѣ́хъ ᲂу҆пова́нїе.</p>
<p>Во вто́рникъ ᲂу҆́тра бг҃оро́диченъ:</p>
<p>Кро́въ тво́й, бцⷣе дв҃о, врачество̀ є҆́сть дх҃о́вное: въ ѻ҆́нь бо прибѣга́юще, ѿ дꙋше́вныхъ недꙋ̑гъ и҆збавлѧ́емсѧ.</p>
<p>Въ сре́дꙋ ве́чера бг҃оро́диченъ:</p>
<p>А҆́зъ, дв҃о ст҃а́ѧ бцⷣе, къ покро́вꙋ твоемꙋ̀ прибѣга́ю, вѣ́мъ, ꙗ҆́кѡ ѡ҆брѧ́щꙋ тобо́ю спасе́нїе, мо́жеши бо, чⷭ҇таѧ, помощѝ мнѣ̀.</p>
<p>Въ четверто́къ ᲂу҆́тра бг҃оро́диченъ:</p>
<p>И҆схи́ти мѧ̀, влⷣчце, рꙋкѝ ѕмі́ѧ человѣкоꙋбі́йцы, хотѧ́ща мѧ̀ лꙋка́вствомъ поглоти́ти до конца̀: сокрꙋшѝ чє́люсти є҆гѡ̀, молю́ тѧ, и҆ кѡ́зни разорѝ, ꙗ҆́кѡ да и҆збы́въ ѿ ногте́й є҆гѡ̀, велича́ю застꙋпле́нїе твоѐ.</p>
<p>Въ пѧто́къ ве́чера бг҃оро́диченъ:</p>
<p>Чⷭ҇таѧ дв҃о, сло́ва врата̀, бг҃а на́шегѡ мт҃и, молѝ спасти́сѧ на́мъ.</p>
<p>Въ сꙋббѡ́тꙋ ᲂу҆́тра бг҃оро́диченъ:</p>
<p>Влⷣчце, прїимѝ моли̑твы рабѡ́въ твои́хъ, и҆ и҆зба́ви на́съ ѿ всѧ́кїѧ нꙋ́жды и҆ печа́ли.</p>
<p>[Ѿпꙋсти́тельныѧ воскре́сны ѻ҆смѝ гласѡ́въ бг҃оро́дичны]Ѿпꙋсти́тельныѧ воскре́сны ѻ҆смѝ гласѡ́въ бг҃оро́дичны</p>
<p>Гла́съ а҃, бг҃оро́диченъ:</p>
<p>Гаврїи́лꙋ вѣща́вшꙋ тебѣ̀, дв҃о, ра́дꙋйсѧ, со гла́сомъ воплоща́шесѧ всѣ́хъ влⷣка въ тебѣ̀ ст҃ѣ́мъ кївѡ́тѣ, ꙗ҆́коже речѐ пра́ведный дв҃дъ, ꙗ҆ви́ласѧ є҆сѝ ши́ршаѧ нб҃съ, поноси́вше зижди́телѧ твоего̀: сла́ва все́льшемꙋсѧ въ тѧ̀: сла́ва проше́дшемꙋ и҆зъ тебє̀: сла́ва свободи́вшемꙋ на́съ рождество́мъ твои́мъ.</p>
<p>Гла́съ в҃, бг҃оро́диченъ:</p>
<p>Всѧ̑ па́че смы́сла, всѧ̑ пресла̑внаѧ твоѧ̑, бцⷣе, та̑инства, чистотѣ̀ запеча́танной, и҆ дѣ́вствꙋ храни́мꙋ, мт҃и позна́ласѧ є҆сѝ нело́жна, бг҃а ро́ждши и҆́стиннаго. того̀ молѝ, спасти́сѧ дꙋша́мъ на́шымъ.</p>
<p>Гла́съ г҃, бг҃оро́диченъ:</p>
<p>Тѧ̀ хода́тайствовавшꙋю спасе́нїе ро́да на́шегѡ воспѣва́емъ, бцⷣе дв҃о: пло́тїю бо ѿ тебє̀ воспрїѧ́тою сн҃ъ тво́й, и҆ бг҃ъ на́шъ, кресто́мъ воспрїи́мъ стра́сть, и҆зба́ви на́съ ѿ тлѝ, ꙗ҆́кѡ чл҃вѣколю́бецъ.</p>
<p>Гла́съ д҃, бг҃оро́диченъ:</p>
<p>Є҆́же ѿ вѣ́ка ᲂу҆тае́нное, и҆ а҆́гг҃лѡмъ несвѣ́домое та́инство, тобо́ю, бцⷣе, сꙋ́щымъ на землѝ ꙗ҆ви́сѧ бг҃ъ, в несли́тномъ соедине́нїи воплоща́емь, и҆ кре́стъ во́лею на́съ ра́ди воспрїи́мъ: и҆́мже воскреси́въ первозда́ннаго, спасѐ ѿ сме́рти дꙋ́шы на́шѧ.</p>
<p>Гла́съ є҃, бг҃оро́диченъ:</p>
<p>Ра́дꙋйсѧ, две́ре гдⷭ҇нѧ непроходи́маѧ: ра́дꙋйсѧ, стѣно̀ и҆ покро́ве притека́ющихъ къ тебѣ̀. Ра́дꙋйсѧ, неѡбꙋрева́емое приста́нище, и҆ неискꙋсобра́чнаѧ, ро́ждшаѧ пло́тїю творца̀ твоего̀ и҆ бг҃а: молѧ́щи не ѡ҆скꙋдѣва́й ѡ҆ воспѣва́ющихъ, и҆ кла́нѧющихсѧ рождествꙋ̀ твоемꙋ̀.</p>
<p>Гла́съ ѕ҃, бг҃оро́диченъ:</p>
<p>Предповѣствꙋ́етъ гедеѡ́нъ зача́тїе, и҆ сказꙋ́етъ дв҃дъ рождество̀ твоѐ, бцⷣе: сни́де бо ꙗ҆́кѡ до́ждь на рꙋно̀ сл҃во во чре́во твоѐ, и҆ прозѧбла̀ є҆сѝ без̾ сѣ́мене землѐ ст҃а́ѧ, мі́ра спасе́нїе, хрⷭ҇та̀ бг҃а на́шего, бл҃года́тнаѧ.</p>
<p>Гла́съ з҃, бг҃оро́диченъ:</p>
<p>Ꙗ҆́кѡ на́шегѡ воскресе́нїѧ сокро́вище, на тѧ̀ надѣ́ющыѧсѧ, всепѣ́таѧ, ѿ ро́ва и҆ глꙋбины̀ прегрѣше́нїй возведѝ: ты́ бо пови̑нныѧ грѣхꙋ̀ спасла̀ є҆сѝ, ро́ждшаѧ спасе́нїе на́ше, ꙗ҆́же пре́жде рождества̀ дв҃а, и҆ въ рождествѣ̀ дв҃а, и҆ по рождествѣ̀ па́ки пребыва́еши дв҃а.</p>
<p>Гла́съ и҃, бг҃оро́диченъ:</p>
<p>И҆́же на́съ ра́ди рожде́йсѧ ѿ дв҃ы, и҆ распѧ́тїе претерпѣ́въ, бл҃гі́й, и҆спрове́ргїй сме́ртїю сме́рть, и҆ воскресе́нїе ꙗ҆вле́й ꙗ҆́кѡ бг҃ъ, не пре́зри, ꙗ҆̀же созда́лъ є҆сѝ рꙋко́ю твое́ю: ꙗ҆вѝ человѣколю́бїе твоѐ, ми́лостиве, прїимѝ ро́ждшꙋю тѧ̀ бцⷣꙋ молѧ́щꙋюсѧ за ны̀, и҆ спасѝ, сп҃се на́шъ, лю́ди ѿча̑ѧнныѧ.</p>
<footer/>
</document>
