<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><wide>Въ понедѣ́льникъ ве́чера</wide>,</p>
<p>на Гдⷭ҇и воззва́хъ, стїхи̑ры покаѧ́нны. Гла́съ з҃.</p>
<p>Подо́бенъ: Дне́сь бди́тъ і҆ꙋ́да:</p>
<p>Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ᲂу҆ тебѐ ѡ҆чище́нїе є҆́сть.</p>
<p>Влⷣко и҆ бж҃е всеще́дрый, и҆́миже вѣ́си сꙋдьба́ми, да́ждь мѝ въ се́рдцѣ тво́й стра́хъ и҆мѣ́ти, да́ждь мѝ гнꙋша́тисѧ дѣѧ́нїй лꙋка́вагѡ, да́ждь мѝ люби́ти тѧ̀ ѿ всеѧ̀ дꙋшѝ моеѧ̀, и҆ твори́ти во́лю твою̀ сп҃си́тельнꙋю. ты́ бо є҆сѝ бг҃ъ на́шъ, рекі́й: проси́те, и҆ прїи́мете.</p>
<p>Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ᲂу҆пова̀ дꙋша̀ моѧ̀ на гдⷭ҇а.</p>
<p>Бы́хъ ᲂу҆́бѡ бѣсѡ́мъ смѣ́хъ, человѣ́кѡмъ же ᲂу҆ничиже́нїе, пра́вєднымъ рыда́нїе, и҆ а҆́гг҃лѡмъ пла́чь, скве́рна воздꙋ́хꙋ, и҆ землѝ и҆ вода́мъ: тѣ́ло бо ѡ҆калѧ́хъ, дꙋ́шꙋ и҆ ᲂу҆́мъ ѡ҆скверни́хъ безчи́сленными дѣѧ́ньми, и҆ вра́гъ бж҃їй бы́хъ. ᲂу҆вы̀ мнѣ̀ гдⷭ҇и! согрѣши́хъ тѝ, согрѣши́хъ, прости́ мѧ.</p>
<p>Сті́хъ: Ѿ стра́жи ᲂу҆́треннїѧ до но́щи, ѿ стра́жи ᲂу҆́треннїѧ да ᲂу҆пова́етъ і҆и҃ль на гдⷭ҇а.</p>
<p>Молю́сѧ тѝ, ѡ҆ мнѣ̀ непло́днѣмъ долготерпѝ влⷣко: и҆ не посѣцы̀ менѐ ꙗ҆́кѡ непло́дное дре́во посѣче́нїемъ сме́ртнымъ, во ѻ҆́гнь ѿсыла́ѧ, но плодоно́сна мѧ̀ сотвори́ти ᲂу҆моле́нъ бꙋ́ди, вре́мѧ покаѧ́нїѧ мѝ даѧ̀ ꙗ҆́кѡ чл҃вѣколю́бецъ: ꙗ҆́кѡ да ѿмы́ю сп҃се мо́й хрⷭ҇тѐ, моѧ̑ мнѡ́ги грѣхѝ.</p>
<p>Та́же мине́и стїхи̑ры, ст҃о́мꙋ. Сла́ва, ст҃о́мꙋ. И҆ ны́нѣ, бг҃оро́диченъ гла́са. А҆́ще ли нѣ́сть мине́и: и҆́ны стїхи̑ры ст҃о́мꙋ и҆ вели́комꙋ прⷪ҇ро́кꙋ і҆ѡа́ннꙋ прⷣте́чи, гла́съ з҃:</p>
<p>Сті́хъ: Ꙗ҆́кѡ ᲂу҆ гдⷭ҇а млⷭ҇ть, и҆ мно́гое ᲂу҆ негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ беззако́нїй є҆гѡ̀.</p>
<p>Въ пꙋсты́ни живы́й непоро́чно житїѐ, грѣха́ми ѡ҆пꙋстѣ́вшїй ᲂу҆́мъ мо́й ѡ҆бновѝ, прⷣте́че.</p>
<p>Сті́хъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.</p>
<p>Го́рлицꙋ тѧ̀ прⷪ҇ро́че, краснѣ́йшꙋю разꙋмѣ́вше сла́вимъ, провозвѣща́ющꙋ сꙋ́щымъ въ мі́рѣ бж҃е́ственнꙋю ве́снꙋ.</p>
<p>Сті́хъ: Ꙗ҆́кѡ ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.</p>
<p>Предста́телю живота̀ моегѡ̀, дꙋ́ши моеѧ̀ храни́телю, бж҃е́ственный прⷣте́че, ѿ человѣ́ческа ѧ҆зы́ка льсти́ва и҆зба́ви мѧ̀ раба̀ твоего̀.</p>
<p>Сла́ва, и҆ ны́нѣ, бг҃оро́диченъ: Въ мѧте́жи ѡ҆бꙋрева́ема мѧ̀ лѣ́ности, въ приста́нище бл҃гоꙋти́шное сп҃се́нїѧ напра́ви влⷣчце.</p>
<p>Та́же, Свѣ́те ти́хїй: Прокі́менъ днѐ. И҆ Сподо́би гдⷭ҇и въ ве́черъ се́й:</p>
<p>На стїхо́внѣ стїхи̑ры покаѧ́нны, гла́съ з҃:</p>
<p>Ꙗ҆́кѡ блꙋ́дный сы́нъ прїидо́хъ а҆́зъ ще́дре, прїими́ мѧ припа́дающаго, ꙗ҆́кѡ є҆ди́наго ѿ нає́мникъ твои́хъ бж҃е, и҆ поми́лꙋй мѧ̀ чл҃вѣколю́бче.</p>
<p>Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ᲂу҆ще́дритъ ны̀.</p>
<p>Ꙗ҆́кѡ впады́й въ разбо́йники и҆ ᲂу҆ѧ́звленъ, та́кѡ и҆ а҆́зъ впадо́хъ ѿ мно́гихъ грѣхѡ́въ, и҆ ᲂу҆ѧ́звлена мѝ є҆́сть дꙋша̀: къ комꙋ̀ прибѣ́гнꙋ пови́нный а҆́зъ, то́кмѡ къ тебѣ̀ бл҃гоꙋтро́бномꙋ дꙋша́мъ врачꙋ̀; и҆зле́й на мѧ̀ бж҃е, вели́кꙋю твою̀ млⷭ҇ть.</p>
<p>Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ᲂу҆ничиже́нїѧ: наипа́че напо́лнисѧ дꙋша̀ на́ша поноше́нїѧ гобзꙋ́ющихъ, и҆ ᲂу҆ничиже́нїѧ го́рдыхъ.</p>
<p>Мч҃нченъ: Ст҃і́и мч҃нцы и҆̀же до́брѣ страда́вше и҆ вѣнча́вшесѧ, моли́тесѧ ко гдⷭ҇ꙋ, сп҃сти́сѧ дꙋша́мъ на́шымъ.</p>
<p>Сла́ва, и҆ ны́нѣ, бг҃оро́диченъ: Ра́дꙋйсѧ сл҃нца ѻ҆́блаче мы́сленнагѡ и҆ неизрече́ннагѡ влⷣчце: ра́дꙋйсѧ всесвѣ́тлаѧ свѣщѐ: ра́дꙋйсѧ свѣ́щниче всезлаты́й: тобо́ю прест҃а́ѧ, є҆́ѵа и҆зба́висѧ ѿ клѧ́твы. но ꙗ҆́кѡ и҆мꙋ́щи дерзнове́нїе ко бл҃гопремѣ́нномꙋ сн҃ꙋ твоемꙋ̀ и҆ бг҃ꙋ, мт҃рнею твое́ю мл҃твою, не ѡ҆скꙋдѣ́й моли́тисѧ пречⷭ҇таѧ.</p>
<p>Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь, є҆ктенїа̀, и҆ ѿпꙋ́стъ.</p>
<p><wide>Въ понедѣ́льникъ на повече́рїи,</wide>,</p>
<p>канѡ́нъ моле́бный прест҃ѣ́й бцⷣѣ. Гла́съ з҃.</p>
<p><wide>Пѣ́снь а҃</wide></p>
<p>І҆рмо́съ: Сокрꙋши́вшемꙋ бра̑ни мы́шцею свое́ю, и҆ вса́дники трїста́ты погрꙋзи́вшемꙋ, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ просла́висѧ.</p>
<p>Тѧ̀ вино́внꙋ на́шегѡ сп҃се́нїѧ, и҆ бж҃е́ственнагѡ и҆збавле́нїѧ мо́лимъ пречⷭ҇таѧ: моли́сѧ є҆́же сп҃сти́сѧ на́мъ.</p>
<p>Ве́сь є҆́смь въ лю́тыхъ напа́стехъ, въ бѣда́хъ и҆ прегрѣше́нїихъ, вопїю́ ти пречⷭ҇таѧ: сп҃си́ мѧ раба̀ твоего̀.</p>
<p>Сла́ва: Тѧ̀ дв҃ꙋ чⷭ҇тꙋю мо́лимъ, и҆ мт҃рь зижди́телѧ: ѿ всѧ́кагѡ ѡ҆ѕлобле́нїѧ бѣсѡ́въ и҆зба́ви на́съ.</p>
<p>И҆ ны́нѣ: Ꙗ҆́же сло́во пло́тїю ро́ждши па́че сло́ва, нача́льника жи́зни хрⷭ҇та̀ бг҃а на́шего, молѝ сп҃сти́сѧ на́мъ.</p>
<p><wide>Пѣ́снь г҃</wide></p>
<p>І҆рмо́съ: Оу҆ тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ гдⷭ҇и, и҆ тѧ̀ пое́тъ дꙋ́хъ мо́й.</p>
<p>Всепа́гꙋбныѧ ѕло́бы ше́ствовавъ стезю̀, не ѡ҆брѣто́хъ пꙋтѝ сп҃се́нїѧ моегѡ̀: къ немꙋ́же мѧ̀ ты̀ наста́ви пренепоро́чнаѧ влⷣчце.</p>
<p>Крѣ́пость, и҆ ᲂу҆твержде́нїе, и҆ по́мощь, и҆ наде́ждꙋ тѧ̀ є҆ди́нꙋ написꙋ́ю всенепоро́чнаѧ: ты́ ми бꙋ́ди застꙋ́пница въ де́нь и҆схо́да.</p>
<p>Сла́ва: Всегда́ тѧ пренепоро́чнаѧ, молю̀: въ ча́съ сме́рти моеѧ̀ предста́ни, и҆ мꙋ́ки и҆зба́ви раба̀ твоего̀.</p>
<p>И҆ ны́нѣ: Роди́лсѧ є҆сѝ ѿ дв҃ы несказа́ннѡ, ꙗ҆ви́лсѧ є҆сѝ, ꙗ҆́коже и҆зво́лилъ є҆сѝ сп҃се на́шъ, и҆ мі́ръ ѡ҆бнови́лъ є҆сѝ гдⷭ҇и.</p>
<p><wide>Пѣ́снь д҃</wide></p>
<p>І҆рмо́съ: Оу҆слы́шахъ слꙋ́хъ тво́й, и҆ ᲂу҆боѧ́хсѧ, разꙋмѣ́хъ дѣла̀ твоѧ̑ и҆ ᲂу҆жасо́хсѧ гдⷭ҇и.</p>
<p>Повелѣ̑нїѧ моегѡ̀ влⷣки престꙋ́пль, врагѡ́мъ ꙗ҆ви́хсѧ ᲂу҆до́бь ѡ҆держи́мь: ты́ мѧ и҆зба́ви влⷣчце.</p>
<p>Въ ча́съ сме́рти и҆зба́ви пречⷭ҇таѧ, и҆ сп҃сѝ дꙋ́шꙋ мою̀ стра́стнꙋю ѿ бѣсѡ́въ.</p>
<p>Сла́ва: Разрѣшѝ пречⷭ҇таѧ влⷣчце, соꙋ́зы прегрѣше́нїй мои́хъ, и҆ къ животꙋ̀ вѣ́чномꙋ бꙋ́ди мѝ хода́таица мл҃твами твои́ми.</p>
<p>И҆ ны́нѣ: Воспѣва́емъ тѧ̀ по ржⷭ҇твѣ̀ па́ки дв҃ꙋ, и҆ прославлѧ́емъ тѧ̀ пречⷭ҇таѧ, ꙗ҆́кѡ мт҃рь бг҃а на́шегѡ.</p>
<p><wide>Пѣ́снь є҃</wide></p>
<p>І҆рмо́съ: Оу҆́тренююще сло́ве, въ сла́вꙋ твою̀ и҆ хвалꙋ̀, восхвалѧ́емъ непреста́ннѡ ѡ҆́бразъ крⷭ҇та̀ твоегѡ̀, є҆го́же да́лъ є҆сѝ на́мъ ѻ҆рꙋ́жїе въ по́мощь.</p>
<p>Приста́нище въ бꙋ́ри лю́тѣ смꙋща́ємымъ, сп҃се́нїѧ двє́ри вѣ́рою сп҃са́ємымъ, дв҃о бл҃га́ѧ, сп҃си́ мѧ раба̀ твоего̀.</p>
<p>Мнѡ́гїѧ щедрѡ́ты твоѧ̑ дв҃о бцⷣе, на мнѣ̀ рабѣ̀ твое́мъ ꙗ҆вѝ бога́тнѡ, и҆збавлѧ́ющи мѧ̀ стра́шнагѡ и҆ бꙋ́дꙋщагѡ сꙋда̀.</p>
<p>Сла́ва: Но́щь страсте́й непостоѧ́нна содержи́тъ дꙋ́шꙋ мою̀, и҆ къ па́гꙋбнѣй про́пасти ѿсыла́етъ: свѣ́томъ моли́твы твоеѧ̀ бцⷣе, сп҃си́ мѧ раба̀ твоего̀.</p>
<p>И҆ ны́нѣ: Прест҃а́ѧ дв҃о ѡ҆бра́дованнаѧ, ро́ждшаѧ сло́во въ лѣ́то па́че сло́ва, молѝ є҆гѡ̀ сп҃стѝ дꙋ́шы на́шѧ.</p>
<p><wide>Пѣ́снь ѕ҃</wide></p>
<p>І҆рмо́съ: І҆ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. мы́ же тебѣ̀ вопїе́мъ: всеси́льне сп҃се: поми́лꙋй на́съ.</p>
<p>Въ напа́стехъ застꙋ́пницꙋ тѧ̀ и҆́мамы тве́рдꙋ, въ ско́рбехъ крѣ́пкое сп҃се́нїе, поко́й въ печа́лѣхъ, въ бѣда́хъ по́мощь приснодв҃о.</p>
<p>Ты́ ми храни́тельница жи́зни все́й ꙗ҆ви́сѧ пречⷭ҇таѧ: ты́ мѧ и҆зба́ви ѿ бѣсѡ́въ въ ча́съ сме́рти, ты̀ и҆ по сме́рти ᲂу҆поко́й.</p>
<p>Сла́ва: Добро́та чⷭ҇тны́хъ ст҃ы́хъ а҆́гг҃лъ, ра́дованїе человѣ́кѡвъ всѣ́хъ, ты̀ є҆сѝ бцⷣе дв҃о: ты́ мѧ къ животꙋ̀ наста́ви.</p>
<p>И҆ ны́нѣ: И҆сцѣлѝ пренепоро́чнаѧ ѻ҆каѧ́ннꙋю дꙋ́шꙋ мою̀, неисцѣ́льнѡ болѧ́щꙋю жите́йскими пре́лестьми, и҆ мно́гихъ двере́й затворе́ньми.</p>
<p>Та́же, Гдⷭ҇и поми́лꙋй, три́жды. Сла́ва, и҆ ны́нѣ:</p>
<p>Сѣда́ленъ, гла́съ з҃:</p>
<p>За млⷭ҇рдїе млⷭ҇ти твоеѧ̀ хрⷭ҇тѐ бж҃е, ѿ дв҃ы ст҃ы́ѧ воплоти́тисѧ и҆зво́лилъ є҆сѝ: є҆ѧ́же ра́ди соблюдѝ жи́знь на́шꙋ, ꙗ҆́кѡ чл҃вѣколю́бецъ.</p>
<p><wide>Пѣ́снь з҃</wide></p>
<p>І҆рмо́съ: Пе́щь горѧ́щꙋю ѡ҆роси́лъ є҆сѝ сп҃се, ѻ҆́троки сп҃слъ є҆сѝ пою́щыѧ и҆ глаго́лющыѧ: бл҃гослове́нъ є҆сѝ во вѣ́ки гдⷭ҇и бж҃е ѻ҆тє́цъ на́шихъ.</p>
<p>Мно́жество прегрѣше́нїй мои́хъ прїе́млѧ во ᲂу҆́мъ, во ѿча́ѧнїи быва́ю, дв҃о пренепоро́чнаѧ. тѣ́мже тѝ зовꙋ̀: помози́ ми, да не до конца̀ поги́бнꙋ.</p>
<p>Жи́зни сꙋ́щꙋю мт҃рь тѧ̀ чⷭ҇таѧ, вѣ́дый, зовꙋ́ ти: сме́рти дꙋше́вныѧ и҆зба́ви мѧ̀, и҆ вѣ́чныѧ жи́зни сподо́би.</p>
<p>Сла́ва: И҆зба́ви пренепоро́чнаѧ ѿ бѣ́дъ, и҆ страсте́й, и҆ болѣ́зней, и҆ ѡ҆ѕлобле́нїѧ, и҆ житїѧ̀ согрѣше́нїй, и҆ ѿ вѣ́чнагѡ ѻ҆гнѧ̀ негаси́магѡ, вѣ́рнѡ чтꙋ́щыѧ тѧ̀ пѣ́сньми.</p>
<p>И҆ ны́нѣ: Всѧ́къ ѧ҆зы́къ сла́витъ тѧ̀ чⷭ҇таѧ, сла́вꙋ сꙋ́щꙋю и҆ похвалꙋ̀ ро́да на́шегѡ, и҆ наста́вницꙋ заблꙋ́ждшихъ, бцⷣе препѣ́таѧ.</p>
<p><wide>Пѣ́снь и҃</wide></p>
<p>І҆рмо́съ: Стра́шнаго херꙋві́мѡмъ, и҆ чꙋ́днаго серафі́мѡмъ, и҆ мі́рꙋ творца̀, сщ҃е́нницы и҆ рабѝ, и҆ дꙋ́си пра́ведныхъ по́йте, бл҃гослови́те и҆ превозноси́те є҆го̀ во вѣ́ки.</p>
<p>Всѐ житїѐ моѐ и҆жди́хъ въ лѣ́ности а҆́зъ преѻкаѧ́нный, и҆ ны́нѣ недоꙋмѣ́юсѧ, и҆ къ концꙋ̀ прибли́жихсѧ, помози́ ми, влⷣчце.</p>
<p>Грѣ́шникѡвъ прибѣ́жище, низве́рженныхъ и҆справле́нїе, ты̀ є҆сѝ влⷣчце: сегѡ̀ ра́ди притека́ю къ покро́вꙋ твоемꙋ̀, сп҃си́ мѧ.</p>
<p>Сла́ва: Неꙋсы́пнꙋ мл҃твꙋ ꙗ҆́кѡ и҆мꙋ́щи, всенепоро́чнаѧ влⷣчце мі́ра, сꙋда̀ и҆зба́ви бꙋ́дꙋщагѡ, вѣ́рою чтꙋ́щыѧ ѡ҆́бразъ тво́й.</p>
<p>И҆ ны́нѣ: Пое́тъ тѧ̀ всѧ́къ ѧ҆зы́къ сла́вѧй, бг҃а бо препѣ́таго родила̀ є҆сѝ дв҃о бг҃оневѣ́сто: є҆го́же молѝ непреста́ннѡ сп҃стѝ дꙋ́шы пою́щихъ тѧ̀.</p>
<p><wide>Пѣ́снь ѳ҃</wide></p>
<p>І҆рмо́съ: Па́че є҆стества̀ мт҃рь, и҆ є҆стествꙋ̀ дв҃ꙋ, є҆ди́нꙋ въ жена́хъ бл҃гослове́ннꙋю, пѣ́сньми вѣ́рнїи бцⷣꙋ велича́емъ.</p>
<p>Под̾ твоѐ млⷭ҇рдїе прибѣга́ющїи вѣ́рою и҆збавлѧ́ютсѧ ско́рбныхъ бѣ́дъ житїѧ̀. тѣ́мже и҆ а҆́зъ къ твоемꙋ̀ покро́вꙋ прибѣго́хъ бцⷣе.</p>
<p>Крѣ́пкаѧ застꙋ́пнице, непобѣди́маѧ стѣно̀ печа́льныхъ чⷭ҇таѧ, сп҃си́ мѧ ѿ страсте́й грѣхѡ́въ, и҆ ѻ҆гнѧ̀ вѣ́чнꙋющагѡ.</p>
<p>Сла́ва: Свѣ́тлыми сїѧ́ньми возсїѧ́вшагѡ сло́ва ѿ тебѐ, дв҃о чⷭ҇таѧ, ѡ҆зари́ мѧ, и҆ сп҃сѝ ꙗ҆́кѡ бл҃га́ѧ, и҆ ѿ мꙋ́къ и҆схитѝ.</p>
<p>И҆ ны́нѣ: Но́сиши носѧ́щаго всѧ́чєскаѧ ст҃ы́ми рꙋка́ми твои́ми: є҆го́же молѝ чⷭ҇таѧ, чꙋжда́гѡ ѕлодѣ́йства неѡдержи́мыхъ на́съ сп҃стѝ.</p>
<p>Та́же, досто́йно є҆́сть: и҆ покло́нъ. Трист҃о́е. По Ѻ҆́ч҃е на́шъ: тропарѝ, и҆ про́чее ѻ҆бы́чно, и҆ ѿпꙋ́стъ.</p>
<p>Во вто́рникъ ᲂу҆́тра,</p>
<p>по а҃-мъ стїхосло́вїи сѣда́льны покаѧ́нны, гла́съ з҃:</p>
<p>И҆мꙋ́щи, дꙋшѐ моѧ̀, врачевство̀ покаѧ́нїѧ, пристꙋпѝ припа́дающи и҆ воздыха́нїемъ вопїю́щи: врачꙋ̀ дꙋ́шъ же и҆ тѣле́съ, свободи́ мѧ чл҃вѣколю́бче, ѿ мно́гихъ мои́хъ согрѣше́нїй, сопричти́ мѧ блꙋдни́цѣ и҆ разбо́йникꙋ, и҆ мытарю̀: и҆ да́рꙋй мѝ бж҃е, беззако́нїй мои́хъ проще́нїе и҆ сп҃си́ мѧ.</p>
<p>Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.</p>
<p>И҆́же петро́во ѿверже́нїе слеза́ми ѡ҆чи́стивъ, и҆ мытаре́ва согрѣшє́нїѧ воздыха́нїемъ прости́въ, чл҃вѣколю́бче гдⷭ҇и поми́лꙋй мѧ̀.</p>
<p>. Сла́ва, и҆ ны́нѣ, бг҃оро́диченъ: Ра́дꙋйсѧ невмѣсти́маго въ нб҃сѣ́хъ, вмѣсти́вшаѧ во ᲂу҆тро́бѣ твое́й: ра́дꙋйсѧ дв҃о, прⷪ҇ро́кѡвъ проповѣ́данїе, є҆́юже возсїѧ̀ є҆мманꙋ́илъ: ра́дꙋйсѧ мт҃и хрⷭ҇та̀ бг҃а.</p>
<p>По в҃-мъ стїхосло́вїи, сѣда́льны, гла́съ з҃:</p>
<p>Мытаре́вꙋ покаѧ́нїю не поревнова́хъ, и҆ блꙋдни́цы сле́зъ не стѧжа́хъ: ѿчаѧва́юсѧ бо ѿ недоꙋмѣ́нїѧ такова́гѡ и҆справле́нїѧ. но твои́мъ бл҃гоꙋтро́бїемъ сп҃си́ мѧ бж҃е, ꙗ҆́кѡ чл҃вѣколю́бецъ.</p>
<p>Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.</p>
<p>И҆́же блꙋдни́цы сле́зы, и҆ петра̀ прїе́мый, и҆ мытарѧ̀ ѡ҆правда́вый и҆з̾ глꙋбины̀ воздохнꙋ́вша: и҆ менѐ ѿча́ѧннаго ѿ дѣ́лъ ᲂу҆ще́дри сп҃се, и҆ сп҃си́ мѧ.</p>
<p>Сті́хъ: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.</p>
<p>Мч҃нченъ: Ст҃і́и твоѝ гдⷭ҇и, на землѝ подви́гшесѧ, врага̀ попра́ша, и҆ ле́сть і҆́дѡльскꙋю ᲂу҆праздни́ша: тѣ́мже и҆ вѣнцы̀ ѿ тебѐ прїѧ́ша чл҃вѣколю́бца влⷣки и҆ млⷭ҇тивагѡ бг҃а, подаю́щагѡ мі́рови ве́лїю млⷭ҇ть.</p>
<p>Сла́ва, и҆ ны́нѣ, бг҃оро́диченъ: Превозшла̀ є҆сѝ си̑лы нбⷭ҇ныѧ, занѐ хра́мъ показа́ласѧ є҆сѝ бж҃е́ственный, бл҃гослове́ннаѧ бцⷣе, ꙗ҆́кѡ ро́ждшаѧ хрⷭ҇та̀ сп҃са дꙋ́шъ на́шихъ.</p>
<p>По г҃-мъ стїхосло́вїи сѣда́ленъ, гла́съ з҃:</p>
<p>Подо́бенъ: Пло́дъ чре́ва твоегѡ̀:</p>
<p>Ꙗ҆́кѡ блꙋдни́ца припа́даю тѝ чл҃вѣколю́бче, а҆́ще и҆ слеза́ми ве́сь недоꙋмѣ́юсѧ ко ᲂу҆миле́нїю: мл҃твами прⷣте́чи ꙗ҆́кѡ ѻ҆́нꙋ ᲂу҆милѝ млⷭ҇тиве, и҆ сп҃си́ мѧ.</p>
<p>Гдⷭ҇и скве́рнꙋ дꙋ́ши моеѧ̀, млⷭ҇ти твоеѧ̀ ѵ҆ссѡ́помъ, ᲂу҆млⷭ҇тивльсѧ ꙗ҆́кѡ бл҃гъ ѡ҆мы́й сп҃се, и҆ ѡ҆чи́стивъ ѿ скве́рны тимѣ́нїѧ страсте́й, поми́лꙋй мѧ̀ влⷣко, сп҃сѝ созда́нїе твоѐ мольба́ми прⷣте́чи твоегѡ̀, є҆ди́не многомлⷭ҇тиве.</p>
<p>Сла́ва, и҆ ны́нѣ, бг҃оро́диченъ: Предста́тельнице те́плаѧ и҆ застꙋ́пнице хрⷭ҇тїа́нъ є҆сѝ, бцⷣе всепѣ́таѧ: тѣ́мже съ прⷣте́чею, сн҃а твоего̀ молѝ ѡ҆брѣстѝ на́мъ млⷭ҇ть.</p>
<p>Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆ ст҃ы̑мъ є҆гѡ̀ мч҃нкѡмъ. Творе́нїе і҆ѡ́сифово, гла́съ з҃:</p>
<p><wide>Пѣ́снь а҃</wide></p>
<p>І҆рмо́съ: Сокрꙋши́вшемꙋ бра̑ни мы́шцею свое́ю, и҆ вса́дники трїста́ты погрꙋзи́вшемꙋ, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ просла́висѧ.</p>
<p>Всегда̀ согрѣша́ю, и҆ не бою́сѧ тебѐ хрⷭ҇тѐ, долготерпѣ́нїемъ и҆́щꙋщагѡ моегѡ̀ покаѧ́нїѧ: да́ждь мѝ по́мыслъ ѡ҆браще́нїѧ ꙗ҆́кѡ бл҃гъ, и҆ не пре́зри менѐ.</p>
<p>Грѣхѝ ко грѣхѡ́мъ прилага́ѧй хрⷭ҇тѐ, при́снѡ ника́коже престаю̀ а҆́зъ ѻ҆каѧ́нный, є҆ди́не бл҃же безгрѣ́шне, ᲂу҆ще́дри и҆ сп҃си́ мѧ.</p>
<p>Мч҃нченъ: Де́рзостнѣ до́блїи приглаша́хꙋ страда́льцы: сїѐ три́знище и҆спо́лнено по́двигѡвъ: теце́мъ, предсѣди́тъ хрⷭ҇то́съ подвигополо́жникъ, вѣнчава́ѧ побѣди́тєли врага̀.</p>
<p>Мч҃нченъ: Совлеко́стесѧ тѣ́ла многоѡбра́зными ра́нами, и҆ нетлѣ́нїѧ ри́зою ѡ҆дѣ́ѧстесѧ мч҃нцы мꙋ́дрїи и҆ ѻ҆ц҃а̀ щедро́тъ сы́нове бы́сте.</p>
<p>Бг҃оро́диченъ: Мно́гими грѣхѝ ѡ҆ѕло́бленнꙋю дꙋ́шꙋ мою̀, бг҃ороди́тельнице дв҃о, и҆сцѣлѝ: ꙗ҆́кѡ да во гла́сѣхъ бл҃годаре́нїѧ, прилѣ́жнѡ всегда̀ сла́влю тѧ̀.</p>
<p>Дрꙋгі́й канѡ́нъ чⷭ҇тно́мꙋ и҆ вели́комꙋ прⷪ҇ро́кꙋ і҆ѡа́ннꙋ прⷣте́чи. Творе́нїе і҆ѡ́сифово. Гла́съ з҃:</p>
<p>І҆рмо́съ: Ма́нїемъ твои́мъ на земны́й ѡ҆́бразъ преложи́сѧ, пре́жде ᲂу҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю.</p>
<p>Красота̀ цр҃ко́внаѧ, ᲂу҆кра́шенъ ꙗ҆ви́лсѧ є҆сѝ бл҃же́нне прⷣте́че: ю҆́же всегда̀ мл҃твами твои́ми сп҃са́й ѿ всѧ́кїѧ бꙋ́ри є҆реті́чествꙋющихъ, крѣ́пкꙋ и҆ непоколеби́мꙋ.</p>
<p>Непоро́чнаѧ сщ҃е́ннаѧ же́ртва творцꙋ̀ прине́слсѧ є҆сѝ, закла́нъ бы́лъ є҆сѝ бж҃е́ственный прⷣте́че, ꙗ҆́кѡ а҆́гнецъ неѕло́бивъ. тѣ́мже вѣ́рою тѧ̀ молю̀: всѧ́кїѧ мѧ̀ ѕло́бы вра́жїѧ и҆зба́ви.</p>
<p>И҆сцѣлѝ тѣлє́сныѧ и҆ дꙋшє́вныѧ на́шѧ бѡлѣ́зни, присносла́вный прⷣте́че, молѧ̀ всегда̀ сло́ва, всѣ́хъ недꙋ́ги и҆ бѡлѣ́зни бл҃гоꙋтро́бнѣ взе́мшаго.</p>
<p>Бг҃оро́диченъ: Родила̀ є҆сѝ всест҃а́ѧ непостижи́мое сло́во, пло́тїю по ѵ҆поста́си на́мъ прїѡбщи́вшагосѧ: того̀ всегда̀ молѝ, сп҃стѝ вѣ́рою тебѐ при́снѡ бл҃жа́щыѧ.</p>
<p><wide>Пѣ́снь г҃</wide></p>
<p>І҆рмо́съ: Нб҃са̀ ᲂу҆тверди́вый сло́вомъ, и҆ земно́е ѡ҆снова́нїе ᲂу҆крѣпи́вый на вода́хъ мно́гихъ, ᲂу҆твердѝ мо́й ᲂу҆́мъ, въ во́лю твою̀ чл҃вѣколю́бче.</p>
<p>И҆́же презира́ѧй человѣ́кѡвъ грѣхѝ, мно́гагѡ ра́ди хрⷭ҇тѐ, чл҃вѣколю́бїѧ, пре́зри є҆ди́не сп҃се, мнѡ́гаѧ моѧ̑ ѕла̑ѧ: да тѧ̀ сла́влю пребл҃га́го.</p>
<p>Да плѡтска́ѧ хотѣ̑нїѧ сотворю̀, твоѧ̑ хотѣ̑нїѧ хрⷭ҇тѐ, презрѣ́въ безсо́вѣстный, и҆ бою́сѧ пла́меннагѡ томле́нїѧ сло́ве, ѿ негѡ́же мѧ̀ и҆зба́ви.</p>
<p>Мч҃нченъ: Тѣлє́снымъ болѣ́знемъ прїѡбща́ющесѧ страда́льцы, на неболѣ́зненнꙋю взира́хꙋ жи́знь и҆ ѡ҆сла́бꙋ: ю҆́же ᲂу҆лꙋчи́вше въ ра́дости, вѣ̑рнымъ бѡлѣ́зни при́снѡ ѡ҆блегча́ютъ.</p>
<p>Мч҃нченъ: Зарѧ́ми по́двигѡвъ стрⷭ҇тоно́сцы пре́лести лю́тꙋю но́щь разрꙋши́сте, и҆ къ невече́рнемꙋ свѣ́тꙋ преидо́сте, на́шихъ болѣ́зней тьмꙋ̀ при́снѡ ѿе́млюще.</p>
<p>Бг҃оро́диченъ: Две́рь бж҃їю прови́дѣ тѧ̀ прⷪ҇ро́къ, є҆́юже са́мъ про́йде є҆ди́нъ, ꙗ҆́коже вѣ́сть, дв҃о пречⷭ҇таѧ. тѣ́мже молю́сѧ тѝ, покаѧ́нїѧ двє́ри сама́ ми ѿве́рзи.</p>
<p><wide>И҆́нъ</wide></p>
<p>І҆рмо́съ: Въ нача́лѣ нб҃са̀, всеси́льнымъ сло́вомъ твои́мъ ᲂу҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ дх҃омъ, всю̀ си́лꙋ и҆́хъ, на недви́жимѣмъ мѧ̀ ка́мени и҆сповѣ́данїѧ твоегѡ̀ ᲂу҆твердѝ.</p>
<p>Солнцелꙋ́чными мо́лнїѧми всю̀ просвѣща́еши тва́рь: со́лнца бо ᲂу҆́мнагѡ ѕвѣзда̀ свѣ́тлаѧ ꙗ҆ви́лсѧ є҆сѝ прⷣте́че. є҆го́же молѝ прилѣ́жнѡ страсте́й тьмꙋ̀ ѿгна́ти ѿ всеболѣ́зненныхъ серде́цъ на́шихъ.</p>
<p>Зако́на и҆ бл҃года́ти посредѣ̀ стоѧ̀ бж҃е́ственный прⷪ҇ро́че, ѡ҆б̾ѧвлѧ́еши всѣ̑мъ ꙗ҆́вѣ, ѻ҆́вомꙋ ᲂу҆́бѡ преста́тїе, ѻ҆́вѣй же просїѧ́нїе быва́ющее чи́сто: ѡ҆бновле́нїе соверше́нно ѡ҆бетша́вшымъ грѣхѝ.</p>
<p>Бѣсо́вскагѡ наше́ствїѧ, ѿ собла̑знъ жите́йскихъ, и҆ ѿ всѧ́кїѧ ско́рби на́съ и҆зба́ви, вопїе́мъ, хрⷭ҇то́въ крⷭ҇ти́телю, молѧ̀ пребл҃га́го, и҆ въ де́нь сꙋ́дный мꙋче́нїй свободѝ.</p>
<p>Бг҃оро́диченъ: Бл҃гослове́ннаѧ ꙗ҆́же бг҃а неска́заннѡ ро́ждши, съ бж҃е́ственнымъ є҆гѡ̀ крⷭ҇ти́телемъ, молѝ чⷭ҇таѧ непреста́ннѡ влⷣчце, ѡ҆ на́съ, въ напа̑сти впа́дающихъ житє́йскїѧ, и҆ содержи́мыхъ грѣхѝ.</p>
<p><wide>Пѣ́снь д҃</wide></p>
<p>І҆рмо́съ: Плотско́е прише́ствїе твоѐ хрⷭ҇тѐ, ᲂу҆вѣрѧ́ѧ прⷪ҇ро́къ а҆ввакꙋ́мъ взыва́ше: сла́ва си́лѣ твое́й гдⷭ҇и.</p>
<p>Оу҆страни́хсѧ ѿ пꙋтѝ, къ жи́зни ведꙋ́щагѡ мѧ̀, и҆ въ ро́въ ѕлы́хъ впадо́хъ: сп҃се, не пре́зри менѐ.</p>
<p>Слє́зныѧ мѝ то́ки низпослѝ влⷣко сло́ве бж҃їй: да ѿмы́ю мно́гихъ согрѣше́нїй мои́хъ тимѣ̑нїѧ.</p>
<p>Мч҃нченъ: Приводи́ми ꙗ҆́кѡ а҆́гнцы къ заколе́нїю мч҃нцы, бори́телѧ врага̀ закала́хꙋ, сла́вы сподоблѧ́еми.</p>
<p>Мч҃нченъ: И҆злива́ємыѧ крове́й то́ки прехва́льнїи, пото́ки сла́дѡстныѧ ᲂу҆гото́ваша всѣ̑мъ воспрїѧ́тїе, бж҃е́ственнїи мч҃нцы.</p>
<p>Бг҃оро́диченъ: Воплоти́сѧ ѿ крове́й твои́хъ чи́стыхъ гдⷭ҇ь, покаѧ́нїе человѣ́кѡмъ да́рꙋѧ всѣ̑мъ, ѻ҆трокови́це хода́тайствомъ твои́мъ.</p>
<p><wide>И҆́нъ</wide></p>
<p>І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ᲂу҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.</p>
<p>Низложи́въ по́лкъ вражде́бныхъ, и҆ до́блествовавъ на ни́хъ свѣ́тлостїю крⷭ҇ти́телю, во мнѣ̀ ца́рствꙋющїй грѣ́хъ низложѝ, молю́сѧ тѝ, мл҃твами твои́ми.</p>
<p>Свѣти́льникъ ꙗ҆́вльсѧ бл҃же́нне мы́сленный, показа́лъ є҆сѝ человѣ́кѡмъ і҆и҃са, пра́ведное вели́кое сл҃нце, и҆́мже ѡ҆зари́тисѧ сердца́мъ всѣ́хъ, моли́сѧ.</p>
<p>Въ беззако́нїихъ заче́нсѧ и҆ роди́всѧ, жи́вꙋ въ лѣ́ности, и҆ бою́сѧ та́мошнихъ мꙋче́нїй: ѿ ни́хже мѧ̀ и҆схитѝ крⷭ҇ти́телю, бг҃а ᲂу҆моли́въ.</p>
<p>Молє́нїѧ ѡ҆ на́съ тебѐ чтꙋ́щихъ крⷭ҇ти́телю, бг҃ꙋ принесѝ: ꙗ҆́кѡ да и҆зба́витъ на́съ всѧ́кагѡ лю́тагѡ ѡ҆бстоѧ́нїѧ, и҆ бѣсо́вскагѡ вре́да, мо́лимсѧ.</p>
<p>Бг҃оро́диченъ: Зако́на сѣ̑ни, тебѐ многови́днѡ проѧви́ша ро́ждшꙋю бг҃а: є҆го́же молѝ всенепоро́чнаѧ, всѧ́кагѡ мѧ̀ беззако́нїѧ и҆ страсте́й тѣле́сныхъ и҆зба́вити.</p>
<p><wide>Пѣ́снь є҃</wide></p>
<p>І҆рмо́съ: Разгна́вый но́щь стра́стнꙋю, возсїѧ́й мѝ свѣ́тъ ᲂу҆́мный, началоро́днꙋю тьмꙋ̀ ѿгна́въ бе́здны, и҆ первозда́нный свѣ́тъ возсїѧ́вый мі́рꙋ, содѣ́телю всѣ́хъ.</p>
<p>И҆зба́ви мѧ̀ сло́ве, првⷣнагѡ твоегѡ̀ гнѣ́ва, є҆гда̀ сꙋ́диши землѝ: и҆ ѿ мно́гихъ согрѣше́нїй покаѧ́нїемъ ѡ҆чи́щъ, хра́мъ мѧ̀ покажѝ твоеѧ̀ бл҃гости, є҆ди́не содѣ́телю всѣ́хъ.</p>
<p>Ѿ ѕѣ́льныѧ мглы̀ страсте́й ѡ҆слѣпи́хсѧ ᲂу҆мо́мъ, и҆ не вѣ́мъ, что̀ дѣ́лаю, ѡ҆нечꙋ́вствивсѧ се́рдцемъ: ѡ҆брати́ мѧ хрⷭ҇тѐ, и҆ покаѧ́нїе мѝ да́рꙋй чисти́тельное сквє́рнъ.</p>
<p>Мч҃нченъ: Три́знище и҆спо́лнено по́тѡвъ, страда́льцы те́кше ю҆́ношески, къ нбⷭ҇нѣй свѣ́тлости достиго́сте, побѣ̑дныѧ по́чєсти ѿ живонача́льныѧ рꙋкѝ прїе́мше: тѣ́мже ра́дꙋетесѧ ны́нѣ.</p>
<p>Мч҃нченъ: Крѣ́пкими жи́лами сщ҃е́нныхъ болѣ́зней ва́шихъ страда́льцы, ᲂу҆дави́сте вои́стиннꙋ началоѕло́бнаго ѕмі́ѧ, и҆ ра́йскїѧ сла́дости сподо́бистесѧ: тѣ́мже восхвалѧ́емъ ва́съ.</p>
<p>Бг҃оро́диченъ: Ꙗ҆́же сл҃нца ѻ҆́блаче свѣ́тлый, возсїѧ́й мѝ свѣ́тъ мы́сленный и҆́стиннагѡ покаѧ́нїѧ, и҆ ѿженѝ тьмꙋ̀ лꙋка́выхъ помышле́нїй: да вѣ́рою пою́ тѧ, ꙗ҆́кѡ сп҃се́нїе вѣ́рныхъ.</p>
<p><wide>И҆́нъ</wide></p>
<p>І҆рмо́съ: Гдⷭ҇и бж҃е мо́й, ѿ но́щи ᲂу҆́треневавъ тебѣ̀ молю́сѧ: пода́ждь мѝ ѡ҆ставле́нїе прегрѣше́нїй мои́хъ, и҆ къ свѣ́тꙋ твои́хъ повелѣ́нїй пꙋти̑ моѧ̑ напра́ви, молю́сѧ.</p>
<p>Прозѧ́блъ є҆сѝ гла́съ вопїю́щагѡ въ пꙋсты́хъ, премꙋ́дре, по́мыслѣхъ бж҃їѧ позна́нїѧ. тѣ́мже молю̀ тѧ̀: дꙋ́шꙋ мою̀ ѡ҆пꙋстѣ́вшꙋю всѧ́кими престꙋпле́ньми, ѡ҆бновѝ.</p>
<p>Честны́й влⷣки сосꙋ́дъ показа́лсѧ є҆сѝ бж҃е́ственный прⷪ҇ро́че, нечи́стыхъ дѣѧ́нїй и҆зба́ви мѧ̀ мл҃твами твои́ми: и҆ че́сти полꙋчи́ти вѣ́чныѧ бл҃годѣ́телѧ ᲂу҆молѝ.</p>
<p>Прибли́жишасѧ беззакѡ́нїѧ на мѧ̀ вхо́домъ лѣ́ности: ѡ҆́бразы покаѧ́нїѧ мѧ̀ бл҃же́нне прⷣте́че, лꙋ́чша сотворѝ, ꙗ҆́кѡ да ᲂу҆се́рднѡ пꙋти̑ гдⷭ҇ни ше́ствꙋю.</p>
<p>Бг҃оро́диченъ: Оу҆мертвѝ пло́ти моеѧ̀ земна̑ѧ мꙋдрова̑нїѧ, бцⷣе, жи́знь ро́ждшаѧ, сме́ртїю сме́рть до конца̀ бж҃е́ственною си́лою, прест҃а́ѧ чⷭ҇таѧ, потре́бльшꙋю.</p>
<p><wide>Пѣ́снь ѕ҃</wide></p>
<p>І҆рмо́съ: Во глꙋбинꙋ̀ грѣхо́внꙋю впа́дсѧ бл҃же, ꙗ҆́кѡ і҆ѡ́на ѿ ки́та вопїю́ ти: возведѝ ѿ тлѝ живо́тъ мо́й, и҆ сп҃си́ мѧ чл҃вѣколю́бче.</p>
<p>Но́въ блꙋдни́къ ꙗ҆ви́хсѧ, скве́рнѡ жи́въ на землѝ, и҆ сластны̑мъ стремле́нїємъ подклони́хсѧ: ѡ҆брати́ мѧ хрⷭ҇тѐ бж҃е мо́й, и҆ сп҃си́ мѧ ꙗ҆́кѡ чл҃вѣколю́бецъ.</p>
<p>Возстенѝ, ѽ дꙋшѐ моѧ̀, да и҆зба́вишисѧ стена́нїѧ: прослези́сѧ, ꙗ҆́кѡ да сле́зъ непреста́нныхъ не прїи́меши и҆скꙋ́са та́мѡ въ болѣ́зни, ни є҆ди́ныѧ же и҆мꙋ́щихъ по́льзы.</p>
<p>Мч҃нченъ: Ꙗ҆ви́стесѧ ꙗ҆́коже ка́менїе, въ вѣнцѣ̀ ꙗ҆́вѣ хрⷭ҇то́вы цр҃кве водрꙋже́ны: и҆ ᲂу҆краше́нїе тоѧ̀ лѣ́потное бы́сте, честні́и великомч҃нцы.</p>
<p>Мч҃нченъ: Кончи̑ны въ бз҃ѣ достѡ́йныѧ ᲂу҆лꙋчи́вше премꙋ́дрїи, безконє́чнаѧ наслѣ́дствꙋете мздовоздаѧ̑нїѧ. тѣ́мже кончи́намъ на́шымъ въ покаѧ́нїи бы́ти, мч҃нцы моли́тесѧ.</p>
<p>Бг҃оро́диченъ: И҆з̾ глꙋбины́ мѧ лѣ́ности безмѣ́рныхъ ѕѡ́лъ возведѝ бл҃га́ѧ, ꙗ҆́же бе́зднꙋ бл҃гоꙋтро́бїѧ ро́ждши, и҆сто́чникъ мѝ сле́зъ приснодв҃о да́рꙋй.</p>
<p><wide>И҆́нъ</wide></p>
<p>І҆рмо́съ: І҆ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. мы́ же тебѣ̀ вопїе́мъ: всеси́льне сп҃се, поми́лꙋй на́съ.</p>
<p>Лꙋча́ми добродѣ́телей ꙗ҆́вѣ ѡ҆блиста́ѧ, и҆ свѣтоза́рнымъ мꙋче́нїемъ сїѧ́ѧ, просвѣща́еши всю̀ тва́рь, ᲂу҆́мнагѡ восто́ка дрꙋ́же бли́жнїй.</p>
<p>Прозѧ́блъ є҆сѝ ѿ ста́рицы непло́дныѧ бл҃же́нне: тѣ́мже вопїю́ ти: грѣха́ми мно́гими мѧ̀ состарѣ́вшагосѧ, покаѧ́нїѧ добро́тами ѡ҆бновѝ, мл҃твами твои́ми.</p>
<p>Свѣти́льниче свѣ́та невече́рнѧгѡ бж҃е́ственный прⷪ҇ро́че, свѣти́льникъ се́рдца моегѡ̀ ᲂу҆га́сшїй возжзѝ мл҃твами твои́ми, и҆ свѣ́та прича́стника мѧ̀ бж҃е́ственнагѡ сотворѝ.</p>
<p>Бг҃оро́диченъ: Ꙗ҆́кѡ до́ждь во чре́во твоѐ сло́во сни́де: є҆го́же молѝ пречⷭ҇таѧ дв҃о, течє́нїѧ и҆зсꙋши́ти безмѣ́рныхъ мои́хъ ѕѡ́лъ, молю́сѧ тѝ.</p>
<p><wide>Пѣ́снь з҃</wide></p>
<p>І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ сп҃сѐ, не прикоснꙋ́сѧ, нижѐ стꙋжѝ ѻ҆́гнь. тогда̀ трїѐ ꙗ҆́кѡ є҆ди́нѣми ᲂу҆сты̀ поѧ́хꙋ, и҆ бл҃гословлѧ́хꙋ глаго́люще: бл҃гослове́нъ є҆сѝ бж҃е ѻ҆тє́цъ на́шихъ.</p>
<p>Въ стра̑сти безче́стїѧ впадо́хъ, скотѡ́мъ, сп҃се, ᲂу҆подо́бихсѧ, и҆ ѡ҆мрачи́всѧ не ви́ждꙋ жда́нїѧ твоегѡ̀ сло́ве, долготерпѣли́внагѡ: ѡ҆браще́нїѧми вре́мѧ да́рꙋй. и҆ сп҃си́ мѧ.</p>
<p>Въ лѣ́ности житїѐ моѐ сконча́хъ, дѣ́ѧ ꙗ҆̀же не лѣ́ть є҆́сть твори́ти, и҆ сѐ ны́нѣ про́чее ко вратѡ́мъ приближа́юсѧ а҆́дѡвымъ, не прїе́млѧ чꙋ́вства: не пре́зри мѧ̀ хрⷭ҇тѐ, и҆́же є҆ди́нъ сы́й бл҃гъ.</p>
<p>Мч҃нченъ: Вожделѣ́вше жи́зни вѣ́чныѧ мі́рови ᲂу҆мертви́стесѧ премꙋ́дрїи: и҆ врага̀ ᲂу҆мертви́вше коне́чнѣ, къ нб҃сє́мъ возлетѣ́сте, ѡ҆ на́съ страда́льцы при́снѡ молѧ́щесѧ.</p>
<p>Мч҃нченъ: Разрѣши́вшесѧ ѿ нꙋ́ждъ тѣле́сныхъ, разрѣши́сте пре́лести ᲂу҆́зы, и҆ ко хрⷭ҇тꙋ̀ крѣ́пкою любо́вїю мꙋ́чєницы дꙋ́шы привѧза́сте, свѧза́вшемꙋсѧ пло́тїю, и҆ разрꙋши́вшемꙋ клѧ́твꙋ.</p>
<p>Бг҃оро́диченъ: Сви́токъ но́въ прⷪ҇ро́къ тебѐ предви́дѣвъ, въ не́мже написа́сѧ сло́во ѻ҆́ч҃ее. тѣ́мже чⷭ҇таѧ, молю́сѧ: въ кни́зѣ мнѣ̀ живы́хъ написа́тисѧ молѝ, мно́гихъ мои́хъ ѕѡ́лъ разорѧ́ющи написа́нїе.</p>
<p><wide>И҆́нъ</wide></p>
<p>І҆рмо́съ: Пе́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.</p>
<p>Да́рꙋй мѝ тꙋ̑чи сле́зъ мл҃твами твои́ми: и҆́же бл҃гоꙋтро́бїѧ бе́зднꙋ рѣ́чными стрꙋѧ́ми и҆змы́вый прⷣте́че, и҆ всего́ мѧ ѡ҆чи́сти скве́рны, пло́ти же и҆ дꙋ́ха.</p>
<p>Мольбꙋ̀ принесѝ бл҃же́нне, над̾ всѣ́ми бг҃ꙋ на́шемꙋ, ꙗ҆́кѡ да и҆ менѐ поми́лꙋетъ ꙗ҆́кѡ бл҃гоꙋтро́бенъ, мно́гѡ согрѣша́ющаго, и҆ возникнове́нїѧ ны́нѣ не и҆мꙋ́щаго.</p>
<p>Непло́днаѧ дꙋшѐ, потщи́сѧ пока́ѧтисѧ, да не ꙗ҆́кѡ смоко́вницꙋ тѧ̀ непло́днꙋю бж҃е́ственный сꙋ́дъ посѣче́тъ и҆з̾ ко́рене, влⷣцѣ возопі́й: бж҃е, ѡ҆чи́стивъ сп҃си́ мѧ.</p>
<p>Оу҆мерщвле́нꙋ дꙋ́шꙋ мою̀ и҆мѣ́ѧй ѕлы́ми престꙋпле́ньми, тѧ̀ ᲂу҆мертви́вшꙋю а҆́дъ ржⷭ҇тво́мъ твои́мъ, молю̀ влⷣчце, покаѧ́нїѧ мѧ̀ ѡ҆́бразы ѡ҆живѝ.</p>
<p><wide>Пѣ́снь и҃</wide></p>
<p>І҆рмо́съ: А҆́гг҃льми немо́лчнѡ въ вы́шнихъ сла́вимаго бг҃а, нб҃са̀ нб҃съ, землѧ̀ и҆ го́ры и҆ хо́лми, и҆ глꙋбина̀, и҆ ве́сь ро́дъ человѣ́ческїй, пѣ́сньми того̀ ꙗ҆́кѡ созда́телѧ и҆ и҆зба́вителѧ бл҃гослови́те.</p>
<p>Преиз̾ѻби́льнѡ наслади́всѧ вредѧ́щихъ сласте́й, ᲂу҆мовре́днѡ несмы́сленный а҆́зъ, преидо́хъ всѧ́кагѡ грѣ́шника: и҆мѣ́ѧй бл҃гоꙋтро́бїѧ премно́жество, пода́ждь мѝ ѡ҆чище́нїе прегрѣше́нїй.</p>
<p>Ны́нѣ при две́рехъ жени́хъ, свѣщꙋ̀ ᲂу҆красѝ дꙋшѐ, є҆ле́емъ напоѧ́ющи сїю̀ млⷭ҇рдїѧ, и҆ всѧ́кими до́брыми дѣ́лы: пре́жде да́же не затвори́тсѧ две́рь, потщи́сѧ со хрⷭ҇то́мъ вни́ти въ ра́дости неизрече́ннѣй.</p>
<p>Мч҃нченъ: Не боѧ́щесѧ мꙋ́къ, до́блїи вопїѧ́хꙋ страда́льцы: сѐ бл҃гопрїѧ́тно вре́мѧ, ста́немъ всѝ тве́рдымъ ᲂу҆мо́мъ: стѧ́жимъ ма́лыми болѣ́зньми жи́знь неболѣ́зненнꙋю, и҆ сла́дость нестарѣ́ющꙋюсѧ.</p>
<p>Мч҃нченъ: Вода́ми бж҃е́ственными стрⷭ҇тоте́рпцы сп҃сѡвы наводнѧ́еми при́снѡ, напоѧ́ете всю̀ зе́млю подража́нїемъ по́двигѡвъ ва́шихъ: и҆ плодоно́снꙋ сїю̀ добродѣ́тельми содѣ́ловаете ѡ҆ хрⷭ҇тѣ̀ во вѣ́ки.</p>
<p>Бг҃оро́диченъ: Бцⷣе, и҆звѣ́стное предста́тельство, и҆ наде́жда хрⷭ҇тїа́нъ, въ де́нь стра́шный предста́ни мѝ прегрѣши́вшемꙋ мно́гѡ: и҆ и҆зба́ви гее́нны стра́шныѧ, ѻ҆вца́мъ мѧ̀ десны̑мъ сочетава́ющи.</p>
<p><wide>И҆́нъ</wide></p>
<p>І҆рмо́съ: Є҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстїи, по́йте сщ҃е́нницы, лю́дїе превозноси́те є҆го̀ во вѣ́ки.</p>
<p>Оу҆́зъ разрѣши́ти ми сѧ мно́гихъ мои́хъ прегрѣше́нїй, свѧ́зана бы́вша, и҆ свѧ̑заннымъ разрѣше́нїе пода́вшаго, молѧ̀ прⷪ҇ро́че є҆ди́наго и҆зба́вителѧ, да не престае́ши во вѣ́ки, при́снѡ тѧ̀ сла́вѧщаго.</p>
<p>Оу҆ѧзви́хсѧ прⷣте́че, сласте́й ѻ҆рꙋ́жїемъ, и҆ въ болѣ́зни се́рдца тебѣ̀ взыва́ю: ᲂу҆врачꙋ́й дꙋшѝ моеѧ̀ болѣ̑зни, хрⷭ҇та̀ молѧ̀, є҆ди́наго врача̀ дꙋ́шъ же и҆ тѣле́съ.</p>
<p>Рꙋко́ю твое́ю прⷣте́че, є҆го́же крⷭ҇ти́лъ є҆сѝ сло́ва, не ѡ҆скꙋдѣ́й моли́ти непреста́ннѡ, и҆зба́вити мѧ̀ ѿ рꙋкѝ грѣхо́вныѧ, согрѣши́вшаго мно́гѡ, и҆ смире́ннаго и҆ ѡ҆сꙋжде́ннаго.</p>
<p>Ꙗ҆́кѡ погребо́хъ въ землѝ безꙋ́мнѡ тала́нтъ, и҆́же мѝ ѿ бг҃а ввѣ́ренъ бы́сть, ѡ҆жида́ю го́рькагѡ томле́нїѧ: ѿ негѡ́же крⷭ҇ти́телю, и҆схити́ мѧ мл҃твами твои́ми, вѣ́рнѡ молю̀ тѧ̀.</p>
<p>Бг҃оро́диченъ: Пребыла̀ є҆сѝ неѡпали́ма, прїе́мши во ᲂу҆тро́бѣ ѻ҆́гнь нестерпи́мый дв҃о: тѣ́мже и҆схити́ мѧ ѿ ѻ҆гнѧ̀ негаси́магѡ, ѡ҆роша́ющи мѧ̀ ны́нѣ, при́снагѡ покаѧ́нїѧ предо́брыми ѡ҆́бразы.</p>
<p>Та́же, пѣ́снь бцⷣы: Вели́читъ дꙋша̀ моѧ̀ гдⷭ҇а: покло́ны.</p>
<p><wide>Пѣ́снь ѳ҃</wide></p>
<p>І҆рмо́съ: Безсѣ́меннагѡ ржⷭ҇тва̀ зача́тїе кто̀ ска́жетъ ѿ человѣ̑къ; нетлѣ́ннагѡ ржⷭ҇тва̀ рожде́нїю кто̀ не почꙋди́тсѧ ѿ земноро́дныхъ; тѣ́мъ тѧ̀ племена̀ зємна́ѧ бцⷣе велича́емъ.</p>
<p>Да наслѣ́димъ бꙋ̑дꙋщаѧ бл҃га̑ѧ, воспла́чемъ, воздохне́мъ, ᲂу҆мо́лимъ хрⷭ҇та̀, до́ндеже вре́мѧ и҆́мамы вѣ́рнїи, покаѧ́нїѧ и҆ моле́нїѧ.</p>
<p>Ꙗ҆́кѡ ханане́а зовꙋ́ ти: поми́лꙋй мѧ̀ хрⷭ҇тѐ, ꙗ҆́коже дре́вле нича́щꙋю и҆спра́ви мѧ̀ і҆и҃се: и҆ сп҃си́ мѧ сп҃се, ꙗ҆́кѡ петра̀, грѣхѝ погрꙋжа́емаго.</p>
<p>Мч҃нченъ: Стѣснѧ́еми скорбьмѝ, темни́цами же и҆ мꙋче́ньми, стрⷭ҇тоно́сцы мч҃нцы, къ простра́нствꙋ ᲂу҆тѣше́нїѧ преидо́ша, ѿ тѣсноты̀ и҆ ѿ прегрѣше́нїй на́съ и҆збавлѧ́ютъ.</p>
<p>Мч҃нченъ: Землѧ̀ ᲂу҆́бѡ покры̀ ва̑ша тѣлеса̀ ны́нѣ, нб҃о же держи́тъ ст҃ы̑ѧ дꙋ́хи: при́снѡ прⷭ҇то́лꙋ предстоѧ́ще сла́вы, со а҆́гг҃лы ра́дꙋютсѧ.</p>
<p>Бг҃оро́диченъ: Ѡ҆бле́ксѧ въ мѧ̀ гдⷭ҇ь, и҆з̾ тебѐ про́йде пречⷭ҇таѧ: того̀ ᲂу҆́бѡ молѝ, ѻ҆де́ждею мѧ̀ просвѣти́ти свѣ́та дв҃о, совле́кшаго мѧ̀ ны́нѣ страсте́й вре́тища тѧжча́йшагѡ.</p>
<p><wide>И҆́нъ</wide></p>
<p>І҆рмо́съ: Нетлѣ́нїѧ и҆скꙋше́нїемъ ро́ждшаѧ, и҆ всехитрецꙋ̀ сло́вꙋ пло́ть взаимода́вшаѧ, мт҃и неискꙋсомꙋ́жнаѧ дв҃о бцⷣе: прїѧ́телище нестерпи́магѡ. село̀ невмѣсти́магѡ зижди́телѧ твоегѡ̀, тѧ̀ велича́емъ.</p>
<p>Ѿ сщ҃е́ннагѡ ко́рене прⷪ҇ро́че, прозѧ́блъ є҆сѝ, и҆ ѕло́бное коре́нїе всѐ и҆сто́рглъ є҆сѝ, и҆́миже сподавлѧ́ема и҆ непотре́бна быва́ема посѣти́ мѧ бл҃же́нне, и҆ бж҃е́ственнагѡ покаѧ́нїѧ прозѧба́ти плоды̀ ᲂу҆пра́ви мѧ̀.</p>
<p>Краснѣ́йшꙋю го́рлицꙋ, и҆ сла́вїѧ тѧ̀ цр҃ковь познава́етъ, вели́кїй прⷣте́че: покаѧ́нїѧ бо провозгласи́лъ є҆сѝ пѣ́снь дꙋша́мъ запꙋстѣ́вшымъ, и҆ ѕлы́ми ѡ҆лѧденѣ́вшымъ. тѣ́мже вѣ́рою тѧ̀ ᲂу҆бл҃жа́емъ.</p>
<p>Ты̀ пꙋти̑ ведꙋ́щыѧ ко сп҃си́тєльнымъ вхо́дѡмъ всѣ̑мъ показа́лъ є҆сѝ, сла́вный прⷣте́че: и҆́миже ходи́ти мѧ̀ ᲂу҆крѣпѝ, всѣ́ми житїѧ̀ безпꙋ́тїи блꙋдѧ́щаго, пре́лестїю же ѕло́бꙋ содѣ́лавшаго.</p>
<p>Стра́шный при две́рехъ де́нь прибли́жисѧ, и҆ ѡ҆сꙋжде́нїѧ дѣла̀ и҆мы́й, рыда́ю: гдⷭ҇и, гдⷭ҇и, є҆ди́не млⷭ҇тиве, мл҃твами твоегѡ̀ прⷣте́чи, и҆ всѣ́хъ ст҃ы́хъ, неѡсꙋжде́нна тогда̀ покажи́ мѧ.</p>
<p>Бг҃оро́диченъ: Свѣ́тъ ро́ждшаѧ бж҃е́ственный бг҃обл҃года́тнаѧ, ѡ҆мраче́ннꙋю престꙋпле́ньми дꙋ́шꙋ мою̀ просвѣтѝ, молю́сѧ, и҆ тьмы̀ вѣ́чныѧ свобо́дна мѧ̀ покажѝ: ꙗ҆́кѡ да велича́ю тѧ̀ и҆ сла́влю приснобл҃же́ннꙋю.</p>
<p>Та́же, Досто́йно є҆́сть: и҆ покло́нъ. Є҆ктенїа̀, и҆ свѣти́ленъ, и҆ ѱалмы̀ ѻ҆бы̑чныѧ.</p>
<p>На стїхо́внѣ стїхи̑ры покаѧ́нны, гла́съ з҃:</p>
<p>Ꙗ҆́кѡ непло́днꙋю смоко́вницꙋ не посѣцы̀ менѐ сп҃се, грѣ́шнагѡ: но на мнѡ́га лѣ̑та проще́нїе мѝ да́рꙋй, напаѧ́ѧ дꙋ́шꙋ мою̀ слеза́ми покаѧ́нїѧ, да пло́дъ принесꙋ́ ти млⷭ҇тыни.</p>
<p>Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ: за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.</p>
<p>Ꙗ҆́кѡ сл҃нце сы́й пра́ведное, просвѣтѝ сердца̀ пою́щихъ тѧ̀: гдⷭ҇и, сла́ва тебѣ̀.</p>
<p>Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.</p>
<p>Мч҃нченъ: Посредѣ̀ сꙋди́ща законопрестꙋ́пныхъ ра́дꙋющесѧ вопїѧ́хꙋ стрⷭ҇тоно́сцы твоѝ: гдⷭ҇и, сла́ва тебѣ̀.</p>
<p>Сла́ва, и҆ ны́нѣ, бг҃оро́диченъ: Свѣ́тъ хрⷭ҇тѐ прозѧ́блъ є҆сѝ ѿ дв҃ы, и҆ просвѣти́лъ є҆сѝ ро́дъ человѣ́ческїй: гдⷭ҇и, сла́ва тебѣ̀.</p>
<p>Та́же, Бл҃го є҆́сть: Трист҃о́е. По Ѻ҆́ч҃е на́шъ: тропа́рь, є҆ктенїа̀, и҆ ча́съ а҃-й, и҆ ѿпꙋ́стъ.</p>
<p>Во вто́рникъ бл҃жє́нны, гла́съ з҃:</p>
<p>Красе́нъ бѣ̀ и҆ до́бръ въ снѣ́дь, и҆́же менѐ ᲂу҆мертви́вый пло́дъ: хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ᲂу҆мира́ю, но вопїю̀ съ разбо́йникомъ: помѧни́ мѧ гдⷭ҇и, во црⷭ҇твїи твое́мъ.</p>
<p>Сті́хъ: Бл҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.</p>
<p>Стрꙋ́пы моегѡ̀ се́рдца неисцѣ̑льныѧ, гдⷭ҇и, ᲂу҆врачꙋ́й, ꙗ҆́кѡ є҆ди́нъ вра́чь дꙋ́шъ же и҆ тѣле́съ: и҆ стꙋпа́ти мѝ пра́вѡ всегда̀ поспѣ́й во сп҃си́тєльныѧ пꙋти̑.</p>
<p>Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀ лжꙋ́ще менѐ ра́ди.</p>
<p>Предтекі́й пра́ведномꙋ сл҃нцꙋ хрⷭ҇то́въ крⷭ҇ти́телю, свѣти́льникъ дꙋшѝ моеѧ̀ ᲂу҆гаше́ный мно́гою ѕло́бою, возжзѝ бж҃е́ственными мл҃твами твои́ми, ꙗ҆́кѡ да ᲂу҆бл҃жа́ю тѧ̀ всегда̀ сп҃са́емь.</p>
<p>Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.</p>
<p>Мч҃нченъ: Страда́вше и҆ вѣнча́ни бы́вше, врага̀ посрами́ли є҆стѐ, и҆ ны́нѣ жи́тельствꙋете на нб҃сѣ́хъ, свѣ́та непристꙋ́пнагѡ и҆сполнѧ́еми премꙋ́дрїи мч҃нцы, молѧ́щесѧ ѡ҆ дꙋша́хъ на́шихъ.</p>
<p>Сла́ва: Оу҆врачꙋ́й дꙋшѝ моеѧ̀ стра̑сти неисцѣ̑льныѧ, бж҃е́ственнаѧ трⷪ҇це: и҆ и҆схити́ мѧ гее́нны, и҆ и҆скꙋше́нїй, ꙗ҆́же во є҆ди́номъ бж҃ествѣ̀ сла́вимаѧ бл҃гоче́стнѡ: и҆ вѣ́чнꙋющее мѝ црⷭ҇тво да́рꙋй.</p>
<p>И҆ ны́нѣ: Вмѣсти́ла є҆сѝ нетѣсномѣ́стнѡ во чре́вѣ невмѣсти́маго: є҆го́же всегда̀ молѝ мт҃и чⷭ҇таѧ, тѣсноты̀ всѧ́кїѧ и҆ страсте́й наведе́нїѧ и҆зба́вити рабы̑ твоѧ̑, любо́вїю тѧ̀ сла́вѧщыѧ.</p>
<footer/>
</document>
