<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<p><wide>Во вто́рникъ ве́чера</wide>,</p>
<p>на Гдⷭ҇и воззва́хъ, стїхи̑ры крⷭ҇тны. Гла́съ з҃:</p>
<p>Подо́бенъ: Не ктомꙋ̀ возбранѧ́еми є҆смы̀:</p>
<p>Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и кто̀ постои́тъ; ꙗ҆́кѡ ᲂу҆ тебѐ ѡ҆чище́нїе є҆́сть.</p>
<p>Дре́во и҆згна́ мѧ дре́вле и҆з̾ раѧ̀, ны́нѣ же дре́во къ раю̀ возведѐ, тебѣ̀ распе́ншꙋсѧ хрⷭ҇тѐ.</p>
<p>Сті́хъ: И҆́мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ᲂу҆пова̀ дꙋша̀ моѧ̀ на гдⷭ҇а.</p>
<p>Чꙋ́до стра́шно, созда́нїю ка́кѡ созда́тель предстоѧ̀, ѡ҆сꙋжда́емь є҆́сть, и҆ распина́емь, на сп҃се́нїе человѣ́кѡвъ!</p>
<p>Сті́хъ: Ѿ стра́жи ᲂу҆́треннїѧ до но́щи, ѿ стра́жи ᲂу҆́треннїѧ, да ᲂу҆пова́етъ і҆и҃ль на гдⷭ҇а.</p>
<p>Крⷭ҇те хрⷭ҇то́въ, а҆́гг҃лъ ст҃ы́хъ чꙋ́до, дїа́волꙋ же и҆ бѣсѡ́мъ вели́каѧ ꙗ҆́зва, сп҃са́й рабы̑ твоѧ̑.</p>
<p>Та́же мине́и стїхи̑ры ст҃о́мꙋ. Сла́ва, ст҃о́мꙋ, а҆́ще и҆́мать: И҆ ны́нѣ, крⷭ҇тобг҃оро́диченъ гла́са. А҆́ще ли нѣ́сть мине́и, и҆́ны стїхи̑ры бцⷣы, гла́съ з҃: Подо́бенъ: Дне́съ бди́тъ і҆ꙋ́да:</p>
<p>Сті́хъ: Ꙗ҆́кѡ ᲂу҆ гдⷭ҇а млⷭ҇ть, и҆ мно́гое ᲂу҆ негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ беззако́нїй є҆гѡ̀.</p>
<p>Ви́дѧщи просте́рта на дре́вѣ а҆́гнца, нескве́рнаѧ а҆́гница и҆ дв҃а, посредѣ̀ двою̀ разбѡ́йникꙋ, ᲂу҆вы̀ мнѣ̀, вопїѧ́ше, сладча́йшее моѐ ча́до! что̀ стра́нное сїѐ, и҆ пресла́вное та́инство; ка́кѡ тѧ̀ беззако́нный собо́ръ на крⷭ҇тъ воздви́же, и҆ же́лчїю напоѝ, ма́нны насы́тившаго человѣ́ки;</p>
<p>Сті́хъ: Хвали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.</p>
<p>Є҆гда́ тѧ на крⷭ҇тѣ̀ пригвожде́на дв҃а и҆ мт҃и твоѧ̀ ᲂу҆зрѣ̀ хрⷭ҇тѐ мо́й, сꙋдо́мъ законопрестꙋ́пнымъ, ѿ і҆ꙋдє́й на мѣ́стѣ ло́бнѣмъ: ᲂу҆вы̀ мнѣ̀, вопїѧ́ше, сн҃е мо́й любе́знѣйшїй! что̀ стра́нное видѣ́нїе сѐ; ка́кѡ тѧ̀ ко крⷭ҇тꙋ̀ пригвожда́ютъ дѣ́ти неразꙋ̑мныѧ є҆врє́йскїѧ, всѣ́хъ гдⷭ҇а;</p>
<p>Сті́хъ: Ꙗ҆́кѡ ᲂу҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.</p>
<p>Є҆ди́нꙋ тѧ̀ всест҃а́ѧ влⷣчце, по ржⷭ҇твѣ̀ позна́хомъ всѝ дв҃ꙋ ꙗ҆́вльшꙋюсѧ, и҆ є҆го́же без̾ сѣ́мене ро́ждши, на дре́вѣ ви́дѧщи рꙋ́цѣ своѝ во́лею пригвозди́вшаго, пречⷭ҇таѧ пла́чꙋщи взыва́ше: во́лею долготерпѣли́ве, ᲂу҆мира́еши, и҆збавлѧ́ѧ всѣ́хъ ѿ сме́рти пою́щихъ тѧ̀.</p>
<p>Сла́ва, и҆ ны́нѣ, крⷭ҇тобг҃оро́диченъ: Влⷣчце всест҃а́ѧ дв҃о, ро́ждшаѧ гдⷭ҇а, за млⷭ҇рдїе на крⷭ҇тѣ̀ пригвозди́вшагосѧ, и҆ жи́зни стрꙋи̑ и҆сточи́вшаго мі́рꙋ, того̀ ᲂу҆молѝ сп҃сти́сѧ дꙋша́мъ на́шымъ. тебе́ бо є҆ди́нꙋ и҆́мамы вѣ́рнїи прибѣ́жище, стѣ́нꙋ и҆ застꙋпле́нїе: тѣ́мже и҆ притека́емъ къ покро́вꙋ твоемꙋ̀.</p>
<p>Та́же, Свѣ́те ти́хїй: Прокі́менъ днѐ. И҆ Сподо́би гдⷭ҇и въ ве́черъ се́й:</p>
<p>На стїхо́внѣ стїхи̑ры крⷭ҇тны, гла́съ з҃:</p>
<p>Не ктомꙋ̀ возбранѧ́еми є҆смы̀ дре́ва живо́тнагѡ, ᲂу҆пова́нїе и҆мꙋ́ще крⷭ҇тъ тво́й, гдⷭ҇и сла́ва тебѣ̀.</p>
<p>Сті́хъ: Къ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ᲂу҆ще́дритъ ны̀.</p>
<p>Повѣ́шенъ бы́въ на дре́вѣ безсме́ртне, разрꙋши́лъ є҆сѝ сѣ̑ти дїа́вѡли, гдⷭ҇и сла́ва тебѣ̀.</p>
<p>Сті́хъ: Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ᲂу҆ничиже́нїѧ: наипа́че напо́лнисѧ дꙋша̀ на́ша поноше́нїѧ гобзꙋ́ющихъ, и҆ ᲂу҆ничиже́нїѧ го́рдыхъ.</p>
<p>Мч҃нченъ: Неради́вше ѡ҆ всѣ́хъ земны́хъ ст҃і́и мч҃нцы, и҆ на сꙋди́щи хрⷭ҇та̀ мꙋ́жески проповѣ́давше, возмє́здїѧ ѡ҆ мꙋ́кахъ ѿ негѡ̀ прїѧ́сте: но ꙗ҆́кѡ и҆мꙋ́ще дерзнове́нїе, того̀ ᲂу҆моли́те, ꙗ҆́кѡ всеси́льнаго бг҃а, дꙋ́шы на́шѧ сп҃стѝ, притека́ющихъ къ ва́мъ, мо́лимсѧ.</p>
<p>Сла́ва, и҆ ны́нѣ, крⷭ҇тобг҃оро́диченъ: Своего̀ сн҃а на дре́вѣ ви́дѧщи дре́вле, се́рдце твоѐ ѻ҆рꙋ́жїемъ печа́ли ᲂу҆ѧзвлѧ́ше пречⷭ҇таѧ.</p>
<p>Та́же, Ны́нѣ ѿпꙋща́еши: Трист҃о́е. По Ѻ҆́ч҃е на́шъ: тропа́рь, є҆ктенїа̀ и҆ ѿпꙋ́стъ.</p>
<p><wide>Во вто́рникъ на повече́рїи</wide>,</p>
<p>канѡ́нъ прест҃ѣ́й бцⷣѣ. Гла́съ з҃:</p>
<p><wide>Пѣ́снь а҃</wide></p>
<p>І҆рмо́съ: Ма́нїемъ твои́мъ на земны́й ѡ҆́бразъ преложи́сѧ, пре́жде ᲂу҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю.</p>
<p>Оу҆ста́ви бꙋ́рю сласте́й, и҆ страсте́й мои́хъ, тишино́ю бж҃е́ственныѧ твоеѧ̀ мольбы̀ пренепоро́чнаѧ: ꙗ҆́кѡ да ти́химъ се́рдцемъ твоѐ славосло́влю неизглаго́ланное ржⷭ҇тво̀.</p>
<p>Всѐ жела́нїе и҆ сла́дость сп҃се́нїѧ ржⷭ҇тво́мъ твои́мъ бы́сть, бцⷣе влⷣчце: всѧ́кꙋ го́ресть ѿгонѧ́й, є҆́же ѿ страсте́й прегрѣше́нїй, рабѡ́мъ твои̑мъ.</p>
<p>Сла́ва: И҆зба́ви мѧ̀ пречⷭ҇таѧ, бѣсо́вскїѧ пре́лести, ѡ҆ѕлобле́нїѧ же и҆ вре́да, и҆ и҆скꙋше́нїѧ: да вѣ́рою тѧ̀ сла́влю, сꙋ́щꙋю по бз҃ѣ застꙋ́пницꙋ и҆ покро́въ мо́й.</p>
<p>И҆ ны́нѣ: Ꙗ҆ви́лсѧ є҆сѝ при кꙋпинѣ̀ мѡѷсе́ю, бж҃їй сло́ве, ꙗ҆́кѡ ѻ҆́гнь попалѧ́ѧ, и҆ не ѡ҆палѧ́ѧ же ѿню́дъ, є҆́же ѿ дв҃ы ржⷭ҇тво̀ твоѐ воѡбража́ѧ: є҆ѧ́же ра́ди человѣ́ка воѡбрази́лъ є҆сѝ.</p>
<p><wide>Пѣ́снь г҃</wide></p>
<p>І҆рмо́съ: Въ нача́лѣ нб҃са̀ всеси́льнымъ сло́вомъ твои́мъ ᲂу҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данїѧ твоегѡ̀ ᲂу҆твердѝ</p>
<p>Возне́сшагосѧ на крⷭ҇тъ, и҆ низло́жшаго а҆́да, бцⷣе сего̀ прилѣ́жнѡ молѝ ѡ҆ вѣ́рнѡ пою́щихъ тѧ̀ всегда̀ гла́сы и҆ пѣ́сньми сщ҃е́нными, наде́жде мі́ра, и҆ вѣ́рныхъ застꙋпле́нїе.</p>
<p>Вы́шшаѧ нб҃съ, и҆ сла́внѣйшаѧ херꙋві̑мъ, заче́нши родила̀ є҆сѝ бг҃а: тѣ́мже молѝ є҆го̀, прегрѣше́нїй и҆зба́вити мѧ̀, и҆ ѡ҆сꙋжде́нїѧ стра́шнагѡ, твое́ю млⷭ҇рдою мольбо́ю, и҆ па́че сло́ва си́лою твое́ю.</p>
<p>Сла́ва: И҆змѣни́вшаѧ человѣ́ки ѿ тлѝ сме́рти, ржⷭ҇тво́мъ твои́мъ влⷣчце, тлѣ́нїѧ мѧ̀ страсте́й и҆ недꙋ̑гъ и҆зба́ви, и҆ прегрѣше́нїй лю́тыхъ: и҆ живо́тъ нестарѣ́ющїйсѧ да́рꙋй мѝ, бж҃е́ственнымъ хода́тайствомъ твои́мъ.</p>
<p>И҆ ны́нѣ: Неизмѣ́ннѡ человѣ́кѡмъ ᲂу҆подо́бльсѧ по всемꙋ̀ бж҃їй сло́ве, ѿ дв҃ы чⷭ҇тыѧ проше́лъ є҆сѝ ꙗ҆́вѣ, и҆ всѣ̑мъ ꙗ҆ви́лъ є҆сѝ бг҃онача́лїе трисвѣ́тлое, въ неразли́чнѣ сꙋществѣ̀, неизмѣ́нныхъ ѵ҆поста́сехъ.</p>
<p><wide>Пѣ́снь д҃</wide></p>
<p>І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ᲂу҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.</p>
<p>Млⷭ҇ть твою̀ и҆ млⷭ҇рдїе на рабы̑ твоѧ̑ чⷭ҇таѧ, прострѝ, при́снѡ молѧ́щыѧ тѧ̀, стра́шныѧ мꙋ́ки и҆збавлѧ́ющи мл҃твами твои́ми.</p>
<p>Чи́стою мл҃твою, и҆ те́плою вѣ́рою, къ тебѣ̀ прибѣга́ю пренепоро́чнаѧ: ты̀ бꙋ́ди ѡ҆чисти́лище мно́гихъ прегрѣше́нїй мои́хъ, и҆збавлѧ́ющи и҆ сп҃са́ющи мѧ̀.</p>
<p>Сла́ва: Ра́дости на́шеѧ хода́таица пречⷭ҇таѧ, твои́мъ ржⷭ҇тво́мъ ꙗ҆ви́сѧ влⷣчце: сего̀ молѝ пренепоро́чнаѧ, напа́стей и҆зба́вити, и҆ вѣ́чныѧ жи́зни сподо́бити мѧ̀.</p>
<p>И҆ ны́нѣ: Ѻ҆́ч҃ескихъ нѣ́дръ не ѿлꙋ́чьсѧ, и҆ ѿ дв҃ы вопло́щьсѧ хрⷭ҇тѐ бж҃е, сохранѝ ста́до твоѐ, смотре́нїѧ твоегѡ̀ покланѧ́ющеесѧ бж҃е́ствєннымъ ѡ҆бразѡ́мъ.</p>
<p><wide>Пѣ́снь є҃</wide></p>
<p>І҆рмо́съ: Но́щь несвѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нїе въ сла́дости слове́съ твои́хъ. сегѡ̀ ра́ди къ тебѣ̀ ᲂу҆́треннюю, и҆ воспѣва́ю твоѐ бж҃ество̀.</p>
<p>Тѧ̀ молю̀ дв҃о чⷭ҇таѧ, ѿ мра́чнагѡ грѣха̀ дꙋ́шꙋ мою̀ и҆зба́вити, и҆ ѡ҆зари́ти бж҃е́ственною заре́ю покаѧ́нїѧ млⷭ҇ти твоеѧ̀.</p>
<p>Сꙋ́щыѧ въ пꙋчи́нѣ лю́тыхъ напа́стей, и҆ нꙋ́жныхъ страсте́й, прест҃а́ѧ чⷭ҇таѧ, твои́ми мл҃твами и҆ мольба́ми и҆зба́ви, и҆ сп҃сѝ хва́лѧщихъ тѧ̀.</p>
<p>Сла́ва: Ꙗ҆́же бг҃а заче́нши во ᲂу҆тро́бѣ дв҃и́честѣй, и҆ ро́ждши бцⷣе прест҃а́ѧ, тѧ̀ пою́щыѧ ѿ всѧ́кагѡ и҆зба́ви вѣ́чнагѡ ѡ҆сꙋжде́нїѧ.</p>
<p>И҆ ны́нѣ: Вѣ́дꙋще бж҃їю тѧ̀ мт҃рь чⷭ҇таѧ, и҆ застꙋ́пницꙋ на́шꙋ, тѧ̀ хода́таицꙋ предлага́емъ сп҃се́нїѧ на́шегѡ ко ще́дромꙋ гдⷭ҇ꙋ.</p>
<p><wide>Пѣ́снь ѕ҃</wide></p>
<p>І҆рмо́съ: Возопи́хъ гдⷭ҇и, внегда̀ скорбѣ́ти мѝ къ тебѣ̀, и҆ возве́лъ є҆сѝ живо́тъ мо́й многомлⷭ҇тиве.</p>
<p>Твоего̀ сн҃а влⷣчце, вознесе́ннаго на крⷭ҇тъ, и҆ и҆зба́вльшаго человѣ́ки ѿ тлѝ, ᲂу҆молѝ сп҃сти́сѧ на́мъ.</p>
<p>Пречⷭ҇таѧ влⷣчце, не ѡ҆ста́ви менѐ на тѧ̀ ᲂу҆пова́ющаго: но твою̀ ᲂу҆скорѝ по́мощь.</p>
<p>Сла́ва: Ѿ печа́ли и҆зба́ви призыва́ющихъ твоѐ бж҃е́ственное и҆́мѧ, и҆ стра́шныѧ свободѝ мꙋ́ки.</p>
<p>И҆ ны́нѣ: Пречⷭ҇таѧ влⷣчце, наде́ждо тве́рдаѧ, любо́вїю. пою́щыѧ тѧ̀, ꙗ҆́кѡ и҆́стиннꙋю бцⷣꙋ, сохранѝ.</p>
<p>Та́же, Гдⷭ҇и поми́лꙋй. три́жды. Сла́ва, и҆ ны́нѣ:</p>
<p>Сѣда́ленъ, гла́съ з҃:</p>
<p>Распе́ншагосѧ на́съ ра́ди хрⷭ҇та̀ бг҃а, и҆ низло́жшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ.</p>
<p><wide>Пѣ́снь з҃</wide></p>
<p>І҆рмо́съ: Пе́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.</p>
<p>Въ недовѣ́дѣнїи и҆ печа́ли сы́й, и҆ въ бѣда́хъ, пречⷭ҇таѧ, тѧ̀ призыва́ю те́плѣ ѿ се́рдца моегѡ̀: предварѝ, и҆ и҆зба́ви мѧ̀, и҆ пода́ждь чⷭ҇таѧ, ᲂу҆тѣше́нїе мнѣ̀.</p>
<p>Прегрѣше́нїй мно́гихъ, и҆ страсте́й треволнє́нїѧ ѡ҆бꙋрева́ютъ мѧ̀, и҆ ко глꙋбинѣ̀ поги́бели низво́дѧтъ: да́ждь мнѣ̀ рꙋ́кꙋ бцⷣе, и҆ сп҃сѝ, и҆ поми́лꙋй мѧ̀ си́лою твое́ю.</p>
<p>Сла́ва: Твою̀ мт҃рь привождꙋ́ ти въ мл҃твꙋ сп҃се чл҃вѣколю́бче: ю҆́же прїе́мъ и҆зба́ви мѧ̀ прегрѣше́нїй и҆ бꙋ́дꙋщагѡ сꙋда̀, и҆ вѣ́чнꙋющагѡ и҆змѝ мꙋче́нїѧ.</p>
<p>И҆ ны́нѣ: Оу҆мерщвле́нꙋ дꙋ́шꙋ стѧжа́въ лю́тыми престꙋпле́ньми, тѧ̀ молю̀ влⷣчце, ᲂу҆мори́вшꙋю а҆́дъ ржⷭ҇тво́мъ твои́мъ, покаѧ́нїѧ ѡ҆́бразы ѡ҆живи́ мѧ.</p>
<p><wide>Пѣ́снь и҃</wide></p>
<p>І҆рмо́съ: Вои́стиннꙋ сꙋ́щаго бг҃а, и҆ всѣ́хъ сꙋщества̀ вино́внаго, хрⷭ҇та̀ превозно́симъ, и҆ славосло́вимъ во всѧ̑ вѣ́ки.</p>
<p>Сп҃си́ мѧ пречⷭ҇таѧ, ѿ бѣ́дъ, и҆ тлѝ, и҆ страсте́й: къ тебѣ́ бо прибѣга́ю мое́й наде́ждѣ, и҆ бж҃е́ственномꙋ сп҃се́нїю.</p>
<p>Въ ча́съ коне́чный, ѿ клевєтни́къ лю́тыхъ и҆з̾е́мши влⷣчце дв҃о, къ бж҃е́ственномꙋ жили́щꙋ сама̀ наста́ви мѧ̀.</p>
<p>Сла́ва: Возни́кни, ѽ дꙋшѐ! бцⷣѣ припа́дающи возопі́й: наде́жде и҆ сп҃се́нїе всѣ́хъ, ѻ҆гнѧ̀ вѣ́чнагѡ и҆зба́ви мѧ̀.</p>
<p>И҆ ны́нѣ: Є҆ди́нꙋ въ жена́хъ бл҃гослове́ннꙋю дв҃ꙋ воспои́мъ, хрⷭ҇та̀ превозноша́юще и҆ славосло́вѧще во всѧ̑ вѣ́ки.</p>
<p><wide>Пѣ́снь ѳ҃</wide></p>
<p>І҆рмо́съ: Мт҃и бж҃їѧ и҆ дв҃а, ро́ждшаѧ, и҆ дв҃ствꙋющаѧ па́ки, не є҆стества̀ дѣ́ло, но бж҃їѧ снизхожде́нїѧ: тѣ́мъ ꙗ҆́кѡ є҆ди́нꙋ, бж҃їихъ чꙋде́съ сподо́бльшꙋюсѧ, тѧ̀ при́снѡ велича́емъ.</p>
<p>Бцⷣа прино́ситъ тѝ мольбꙋ̀ ѡ҆ мнѣ̀, влⷣко хрⷭ҇тѐ, ю҆́же прїи́мъ, и҆зба́ви мѧ̀ ѿ всѧ́кїѧ мꙋ́ки.</p>
<p>Всегда̀ молю́ тѧ влⷣчце: смире́ннꙋю и҆зба́ви дꙋ́шꙋ мою̀, бꙋ́дꙋщагѡ сꙋда̀ и҆ мꙋ́ки.</p>
<p>Сла́ва: Творца̀ моего̀ и҆ зижди́телѧ молѝ дв҃о, стра́шнагѡ и҆зба́вити мѧ̀ сꙋда̀, и҆ жи́знь дарова́ти мѝ.</p>
<p>И҆ ны́нѣ: Всенепоро́чнаѧ мт҃и дв҃о чⷭ҇таѧ, дꙋше́вныхъ скве́рнъ и҆зба́ви твоѐ ста́до, тебѐ велича́ющее.</p>
<p>Та́же, Досто́йно є҆́сть: Трист҃о́е. По Ѻ҆́ч҃е на́шъ: тропарѝ и҆ про́чее ѻ҆бы́чно, и҆ ѿпꙋ́стъ.</p>
<p><wide>Въ сре́дꙋ ᲂу҆́тра</wide>,</p>
<p>по а҃-мъ стїхосло́вїи, сѣда́льны крⷭ҇тны, гла́съ з҃:</p>
<p>Цр҃ковь вопїе́тъ тѝ хрⷭ҇тѐ бж҃е, въ пе́ѵкѣ, и҆ ке́дрѣ, и҆ кѷпарі́сѣ покланѧ́ющисѧ тебѣ̀: побѣ̑ды вѣ̑рнымъ да́рꙋй, бцⷣы ра́ди, и҆ поми́лꙋй на́съ.</p>
<p>Сті́хъ: Возноси́те гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о є҆́сть.</p>
<p>И҆́же менѐ ра́ди претерпѣ́вый, є҆́же на крⷭ҇тѣ̀ пригвожде́нїе, прїимѝ моѐ бо́дренное хвале́нїе хрⷭ҇тѐ бж҃е, и҆ сп҃си́ мѧ.</p>
<p>Сла́ва, и҆ ны́нѣ, крⷭ҇тобг҃оро́диченъ: Распе́ншагосѧ на́съ ра́ди хрⷭ҇та̀ бг҃а, и҆ низложи́вшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ.</p>
<p>По в҃-мъ стїхосло́вїи, сѣда́льны крⷭ҇тны, гла́съ з҃:</p>
<p>Ѻ҆гнѧ̀ свѣтлѣ́йшее, и҆ пла́мене дѣ́йственнѣйшее дре́во показа́лъ є҆сѝ хрⷭ҇тѐ, крⷭ҇та̀ твоегѡ̀, попалѧ́ющее грѣхѝ человѣ́кѡвъ, и҆ просвѣща́ющее сердца̀ пою́щихъ во́льное твоѐ распѧ́тїе: хрⷭ҇тѐ бж҃е, сла́ва тебѣ̀.</p>
<p>Сті́хъ: Бг҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ.</p>
<p>Ѡ҆блада́ѧй безпло́тными си́лами, и҆ свѣ́дый дꙋшѝ моеѧ̀ лѣ́ностное, крⷭ҇то́мъ твои́мъ сп҃си́ мѧ хрⷭ҇тѐ бж҃е, ꙗ҆́кѡ чл҃вѣколю́бецъ.</p>
<p>Сті́хъ: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.</p>
<p>Мч҃нченъ: Ра́дꙋйтесѧ пра́веднїи, да веселѧ́тсѧ нбⷭ҇наѧ: на земли́ бо мч҃нцы подвиза́вшесѧ, врага̀ попра́ша: да и҆гра́етъ цр҃ковь побѣди́тєльнаѧ, пра́зднꙋющи подвигополо́жникꙋ є҆ди́номꙋ, и҆ побѣдотво́рцꙋ хрⷭ҇тꙋ̀ бг҃ꙋ, подаю́щемꙋ мі́рови ве́лїю млⷭ҇ть.</p>
<p>Сла́ва, и҆ ны́нѣ, крⷭ҇тобг҃оро́диченъ: Є҆гда̀ зрѧ́щи тѧ̀ гдⷭ҇и дв҃а, распина́ема, пла́чꙋщи вопїѧ́ше тѝ: воспѣва́ю твоѐ неизрече́нное, ѽ сн҃е мо́й, долготерпѣ́нїе, и҆ є҆́же къ человѣ́кѡмъ кра́йнее и҆ бж҃е́ственное соше́ствїе.</p>
<p>По г҃-мъ стїхосло́вїи сѣда́льны, гла́съ з҃:</p>
<p>Распе́ншꙋсѧ тѝ влⷣко хрⷭ҇тѐ, вра́гъ свѧ́занъ бы́сть, и҆ сме́рть ᲂу҆мертви́сѧ: дꙋ́шы, ꙗ҆̀же во а҆́дѣ въ преиспо́днихъ содержи́мыѧ, ѿ ᲂу҆́зъ разрѣша́хꙋсѧ.</p>
<p>И҆́же на́съ ра́ди во́льное прїе́мый распѧ́тїе, сокрꙋшѝ врагѝ невѣ́дꙋщыѧ тѧ̀ бг҃а и҆́стиннаго, и҆ сп҃сѝ на́съ.</p>
<p>Сла́ва, и҆ ны́нѣ, крⷭ҇тобг҃оро́диченъ: Крⷭ҇то́мъ сн҃а твоегѡ̀ при́снѡ соблюда́еми дв҃о, прилѡ́гъ бѣсѡ́вскихъ и҆збѣга́емъ: тѣ́мже тѧ̀ по до́лгꙋ воспѣва́юще сла́вимъ, бцⷣе всепѣ́таѧ.</p>
<p>Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀ гдⷭ҇ню, [є҆гѡ́же краегране́сїе: Крⷭ҇тъ насажде́ный пре́лесть и҆сто́ргїй.] Творе́нїе кѵ́ръ і҆ѡ́сифово. Гла́съ з҃:</p>
<p><wide>Пѣ́снь а҃</wide></p>
<p>І҆рмо́съ: Ма́нїемъ твои́мъ на земны́й ѡ҆́бразъ преложи́сѧ, пре́жде ᲂу҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю.</p>
<p>Распѧ́тїе влⷣка поноша́емь терпи́тъ, человѣ́кѡвъ ѿе́млѧ поношє́нїѧ, ꙗ҆́кѡ чл҃вѣколю́бецъ: копїе́мъ въ ре́бра пробода́етсѧ, си́мъ закала́ѧ врага̀ бори́телѧ.</p>
<p>Ꙗ҆́коже лꙋ́къ напрѧ́гъ крⷭ҇тъ тво́й млⷭ҇тиве, стрѣла́ми ᲂу҆ѧзви́лъ є҆сѝ гвозде́й сопротивобо́рца, сп҃се, и҆ ѿ негѡ̀ дре́вле ᲂу҆ѧзвлє́ныѧ человѣ́ки и҆сцѣли́лъ є҆сѝ.</p>
<p>Мч҃нченъ: Кровьмѝ ст҃ы́хъ, ме́рзкаѧ крове́й преста́ша сквернє́нїѧ, і҆́дѡлѡмъ приноси̑маѧ: всѧ́ же землѧ̀ ѡ҆свѧти́сѧ, тѣ́хъ хвала́ми при́снѡ ᲂу҆бл҃жа́ющи.</p>
<p>Мч҃нченъ: Воспѣ́ша си̑лы нбⷭ҇ныѧ, земны́хъ зрѧ́ще въ тѣлесѝ со безпло́тными борю́щихсѧ: ѿню́дꙋже подвигополо́жникъ си́хъ вѣнцы̀ побѣ́ждшихъ вѣнча̀.</p>
<p>Бг҃оро́диченъ: Раздра́сѧ рꙋкописа́нїе а҆да́мово, вопїѧ́ше пречⷭ҇таѧ влⷣчца, копїе́мъ сн҃е прободе́нꙋ тѝ бы́вшꙋ: тѣ́мже воспѣва́ю твоѐ страда́нїе, всѣ̑мъ и҆сточи́вшее безстра́стїе, влⷣко. Дрꙋгі́й канѡ́нъ прест҃ѣ́й бцⷣѣ: творе́нїе і҆ѡ́сифово. Гла́съ з҃:</p>
<p>І҆рмо́съ то́йже.</p>
<p>Пою́щыѧ бцⷣе, вели̑чїѧ твоѧ̑ любо́вїю, твоѧ̑ снабдѝ лю́ди, и҆ ѿ вре́да и҆зба́ви: ты́ бо всѣ́хъ є҆сѝ предста́тельница и҆ наста́вница, чⷭ҇таѧ, и҆ ᲂу҆твержде́нїе.</p>
<p>Во́дꙋ безсме́ртїѧ ро́ждши дв҃о, и҆сцѣле́нїѧ во́ды на́мъ пода́ждь, всѧ̑ смертонѡ́сныѧ стра̑сти дꙋ́шъ на́шихъ и҆ тѣле́съ ѡ҆мыва́ющи.</p>
<p>Честно́е влⷣчце бг҃ора́дованнаѧ, селе́нїе ꙗ҆ви́ласѧ є҆сѝ поче́тшагѡ є҆стество̀ пра́ѻтца: тѣ́мже тѧ̀ чⷭ҇таѧ, мо́лимъ, всѧ́кагѡ безче́стїѧ страсте́й и҆зба́ви на́съ.</p>
<p>Сл҃нце пра́вды ро́ждши мі́рови, тьмꙋ̀ ѿженѝ ѿ воспѣва́ющихъ тѧ̀ вѣ́рою, ѻ҆трокови́це, во свѣтоза́рнѣмъ твое́мъ се́мъ и҆ ст҃ѣ́мъ хра́мѣ, всенепоро́чнаѧ.</p>
<p><wide>Пѣ́снь г҃</wide></p>
<p>І҆рмо́съ: Въ нача́лѣ нб҃са̀, всеси́льнымъ сло́вомъ твои́мъ ᲂу҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данїѧ твоегѡ̀ ᲂу҆твердѝ.</p>
<p>Пропны́й нб҃о ꙗ҆́кѡ ко́жꙋ, на дре́вѣ распросте́рлъ є҆сѝ рꙋ́цѣ і҆и҃се, рꙋкѝ неꙋдержа́нїе а҆да́мова грѣха̀ и҆сцѣлѧ́ѧ, ꙗ҆́кѡ млⷭ҇тивъ, и҆ и҆схища́ѧ всѣ́хъ ѿ рꙋкѝ льсти́вагѡ борца̀.</p>
<p>Тебѐ те́рнїемъ цр҃ю̀, лю́дїе законопрестꙋ́пнїи вѣнчава́ютъ, сла́вою вѣнча́вшаго человѣ́ки, и҆ преслꙋша́нїѧ а҆да́мова те́рнїе и҆скорени́вшаго, хрⷭ҇тѐ, и҆ насади́вшаго всѣ̑мъ бг҃оразꙋ́мїѧ прозѧбе́нїе.</p>
<p>Мч҃нченъ: Є҆стество́мъ сꙋ́ще сме́ртни, безсме́ртїю въ то́мъ поꙋчи́тисѧ и҆зво́листе премꙋ́дрїи: тѣ́мже ра̑ны и҆ скѡ́рби, мч҃нцы, гонє́нїѧ же, бїє́нїѧ, и҆ ᲂу҆дѡ́въ ѿсѣчє́нїѧ, всѧ̑ ра́дꙋющесѧ, претерпѣ́сте.</p>
<p>Мч҃нченъ: Тве́рдымъ по́мысломъ, потреби́ти всѧ̑ претѧ́щаго льсти́ваго врага̀ вы̀ страда́льцы смири́сте, смири́вшесѧ ѡ҆ хрⷭ҇тѣ̀, и҆ вознесо́стесѧ держа́вою бж҃е́ственною, на того̀ воѡрꙋжи́вшесѧ.</p>
<p>Бг҃оро́диченъ: Во́лею закла́наго а҆́гнца на стрⷭ҇ть прише́дша, зрѧ́щи мт҃и и҆ а҆́гница, сле́зъ и҆сто́чники пролива́еши, глаго́лющи: что̀ сїѐ ча́до свѧще́нное, ка́кѡ ᲂу҆мерщвлѧ́ешисѧ, ѡ҆живи́ти всѧ̑ ᲂу҆ме́ршыѧ промышлѧ́ѧ;</p>
<p><wide>И҆́нъ</wide> І҆рмо́съ то́йже.</p>
<p>Да́ждь рабѡ́мъ твои̑мъ, чⷭ҇таѧ, сп҃си́тєльнаѧ прошє́нїѧ, въ бж҃е́ственнѣмъ твое́мъ се́мъ хра́мѣ, въ не́мже и҆сто́чникъ чꙋде́съ показа́ла є҆сѝ: и҆сточа́ѧ при́снѡ наи́тїемъ бж҃е́ственнымъ, и҆ вѣ́чнагѡ и҆зба́ви мꙋче́нїѧ.</p>
<p>Млⷭ҇тей бе́зднꙋ хрⷭ҇та̀ па́че вины̀ и҆ сло́ва, да́телѧ всѣ́хъ бл҃ги́хъ ро́ждши, чⷭ҇таѧ, бж҃е́ственный хра́мъ тво́й се́й показꙋ́еши вои́стиннꙋ, ѡ҆сѣне́нїемъ твои́мъ бж҃е́ственнымъ, всѧ́ческихъ страсте́й ѡ҆чище́нїе.</p>
<p>Бл҃гослове́нъ пло́дъ твоегѡ̀ чре́ва, дв҃о бцⷣе всѣ́хъ ра́досте: ра́дость бо всемꙋ̀ мі́рꙋ родила̀ є҆сѝ, и҆ весе́лїе вои́стиннꙋ, чл҃вѣколю́бца, разгна́вши печа́ль грѣхо́внꙋю, бг҃оневѣ́сто.</p>
<p>Ковче́же мы́сленный, ꙗ҆́же нетлѣ́ннꙋю ма́ннꙋ ро́ждшаѧ мі́рꙋ вои́стиннꙋ, посредѣ̀ на́съ дв҃о прїидѝ въ ча́съ се́й, и҆ всѧ́кїѧ на́съ и҆змѣнѝ скве́рны, чи́стѣ тебѐ ᲂу҆бл҃жа́ющихъ.</p>
<p><wide>Пѣ́снь д҃</wide></p>
<p>І҆рмо́съ: Ѻ҆́ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ᲂу҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.</p>
<p>На землѝ чл҃вѣ́къ ꙗ҆́вльсѧ, нбⷭ҇ныѧ человѣ́ки соверши́лъ є҆сѝ, вознесе́нъ бы́въ на дре́во влⷣко, всѧ̑ совозне́слъ є҆сѝ воспѣва́ющыѧ твоѧ̑ страда̑нїѧ.</p>
<p>За сме́ртныхъ ᲂу҆мира́еши животѐ, за непра́вєдныѧ і҆и҃се мо́й пра́ведный, стрⷭ҇ть терпи́ши поно́снꙋю: пое́мъ долготерпѣли́ве, безмѣ́рное бл҃гоꙋтро́бїе твоѐ.</p>
<p>Мч҃нченъ: Ѕвѣре́й ᲂу҆стремлє́нїѧ, врѣ̑нїѧ ѻ҆́гнєннаѧ, рꙋ́къ же и҆ но́гъ ѿсѣчє́нїѧ, и҆сторга̑нїѧ ᲂу҆дѡ́въ, и҆ всѧ́ческꙋю и҆нꙋ́ю мꙋ́кꙋ претерпѣ́сте мч҃нцы, хода́тайствꙋющꙋю бж҃е́ственное наслажде́нїе.</p>
<p>Мч҃нченъ: Ѿ тѣле́сныхъ конє́цъ страда́льцы, ко хрⷭ҇тꙋ̀ всѣ́хъ бг҃ꙋ зовꙋ́ще, ᲂу҆слы́шани бы́сте, и҆ на ка́мень вознесо́стесѧ бж҃е́ственнагѡ ны́нѣ соверше́нїѧ.</p>
<p>Бг҃оро́диченъ: Мольбꙋ̀ ѡ҆ на́съ къ воплоще́нномꙋ и҆з̾ тебѐ бцⷣе, сотворѝ, ꙗ҆́кѡ да ѡ҆брѧ́щемъ по́мощь во вре́мѧ напа́сти, и҆̀же тогѡ̀ стра̑сти сла́вѧщїи.</p>
<p><wide>И҆́нъ</wide> І҆рмо́съ то́йже.</p>
<p>Тѧ̀ а҆ввакꙋ́мъ го́рꙋ дре́вле возгласи́въ, пречⷭ҇таѧ бцⷣе, добродѣ́тельми прїѡсѣне́ннꙋю, всѣ́хъ влⷣчце ѡ҆сѣнѧ́ющꙋю, ѿ ѡ҆пале́нїѧ ѕло́бы нача́льнагѡ борца̀.</p>
<p>Моле́нїе гдⷭ҇ꙋ принесѝ, воплоще́нномꙋ и҆з̾ твои́хъ влⷣчце, пречⷭ҇тыхъ крове́й, сп҃стѝ лю́ди твоѧ̑ всѧ́кагѡ вре́да, тебѐ по до́лгꙋ бл҃жа́щыѧ.</p>
<p>Твоѧ̀ пресла́внаѧ сїѧ̀ бг҃обл҃года́тнаѧ цр҃ковь бы́сть во и҆сцѣле́нїе дꙋ́шъ же и҆ тѣле́съ: ᲂу҆ставлѧ́етъ бо всѧ́кꙋ болѣ́знь, и҆ ѡ҆чища́етъ ѿ страсте́й вѣ́рнѡ тебѐ бл҃жа́щыѧ.</p>
<p>Посѣще́нїемъ твои́мъ дв҃о, сп҃сѝ те́плымъ и҆ чⷭ҇тны́мъ, всѣ́хъ съ любо́вїю прибѣга́ющихъ влⷣчце, къ твоемꙋ̀ застꙋпле́нїю, посѣща́й и҆ дава́й ꙗ҆́же къ жи́зни прошє́нїѧ.</p>
<p><wide>Пѣ́снь є҃</wide></p>
<p>І҆рмо́съ: Гдⷭ҇и бж҃е мо́й, ѿ но́щи ᲂу҆́треневавъ, тебѣ̀ молю́сѧ: пода́ждь мѝ ѡ҆ставле́нїе прегрѣше́нїй мои́хъ: и҆ къ свѣ́тꙋ твои́хъ повелѣ́нїй пꙋти̑ моѧ̑ напра́ви, молю́сѧ.</p>
<p>Распѧ́тїе прїѧ́тъ во ѕлы́хъ ѿѧ́тїе, бж҃їй сло́ве, же́лчи же вкꙋси́лъ є҆сѝ, сла́достнагѡ бра́шна го́рькїй вре́дъ потреблѧ́ѧ. сла́ва мно́гомꙋ бл҃гоꙋтро́бїю твоемꙋ̀.</p>
<p>И҆́же на крⷭ҇тѣ̀ воздви́женїемъ твои́мъ, всю̀ зе́млю поколеба́лъ є҆сѝ бж҃е́ственною твое́ю держа́вою, и҆ и҆сцѣлѧ́еши є҆ѧ̀ влⷣко, сокрꙋшє́нїѧ, и҆ коле́блємаѧ сердца̀ къ твоемꙋ̀ ᲂу҆твержда́еши позна́нїю.</p>
<p>Мч҃нченъ: Распросте́ръ велїа́ръ всю́дꙋ сѣ̑ти ѕлѡ́бныѧ, но не ѡ҆б̾ѧ́лъ є҆́сть хрⷭ҇тѡ́вы мч҃нки: крилѣ́ бо прїе́мше ѻ҆́гнєнныѧ, ко ѻ҆би́телємъ бж҃е́ствєннымъ достиго́ша.</p>
<p>Мч҃нченъ: Ма́нїемъ неѡскꙋ́днымъ ѿ бг҃а ѡ҆божа́еми страстоте́рпцы, болѣ́зненныхъ мꙋче́нїй ѿню́дъ не ᲂу҆страши́стесѧ, ꙗ҆́коже и҆но́мꙋ стра́ждꙋщꙋ, си́це премꙋ́дрїи са́ми пребы́сте.</p>
<p>Бг҃оро́диченъ: Кі́има ѻ҆чи́ма воззрю̀, ѻ҆́ко и҆зсꙋша́ющее всѧ̑ бє́здны, сн҃е мо́й, ᲂу҆гаша́емое, на крⷭ҇тѣ̀ ви́сѧщꙋ тѝ; чⷭ҇таѧ дв҃а вопїѧ́ше, рыда́ньми себѐ смꙋща́ющи.</p>
<p><wide>И҆́нъ</wide></p>
<p>І҆рмо́съ: Но́щь несвѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нїе въ сла́дости слове́съ твои́хъ: сегѡ̀ ра́ди къ тебѣ̀ ᲂу҆́тренюю, и҆ воспѣва́ю твоѐ бж҃ество̀.</p>
<p>Ѡ҆тѧгче́нныхъ сно́мъ грѣхо́внымъ. чⷭ҇таѧ, бо́дры творѧ́щи, ѻ҆ба́че же въ пречⷭ҇тнѣ́мъ хра́мѣ твое́мъ, твое́ю бо́дренною бж҃е́ственною мл҃твою на́съ ᲂу҆ще́дри, бг҃оневѣ́сто.</p>
<p>Да́ждь чⷭ҇таѧ, всѣ̑мъ на́мъ рꙋ́кꙋ по́мощи къ тебѣ̀ прибѣга́ющымъ, и҆ ѿмы́й всѧ́кїѧ ѕло́бы скве́рнꙋ, и҆ болѣ̑зни ѡ҆чи́сти мл҃твами твои́ми.</p>
<p>Ꙗ҆́же бг҃а заче́нши во ᲂу҆тро́бѣ дв҃и́честѣй, и҆ ро́ждши бцⷣе пречⷭ҇таѧ, тѧ̀ пою́щихъ и҆зба́ви всѧ́кагѡ вѣ́чнагѡ ѡ҆сꙋжде́нїѧ.</p>
<p>Въ хра́мъ тво́й вѣ́рою приходѧ́щихъ дꙋ́шы ѡ҆бновлѧ́ютсѧ ѡ҆бетша́вшыѧ грѣхмѝ, и҆ по до́лгꙋ тѧ̀ всѝ пренепоро́чнаѧ, сла́вѧтъ.</p>
<p><wide>Пѣ́снь ѕ҃</wide></p>
<p>І҆рмо́съ: Пла́вающаго въ молвѣ̀ жите́йскихъ попече́нїй, съ корабле́мъ потоплѧ́ема грѣхѝ, и҆ дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на хрⷭ҇тѐ вопїю́ ти: и҆з̾ смертоно́сныѧ глꙋбины̀ возведи́ мѧ.</p>
<p>И҆зба́вителю сы́й є҆ди́не, цѣ́нꙋ твою̀ вда́лъ є҆сѝ сп҃си́тельнꙋю кро́вь, и҆ и҆скꙋпи́лъ є҆сѝ плѣнє́ныѧ ны̀ пребл҃гі́й, и҆ твоемꙋ̀ роди́телю приве́лъ є҆сѝ, ᲂу҆би́въ крⷭ҇то́мъ хрⷭ҇тѐ, мꙋчи́телѧ.</p>
<p>Невоздержа́нїемъ дре́вле паде́нїе лю́тое под̾ѧ́хъ, хрⷭ҇то́съ же воздвиза́емь на дре́во, рꙋ́цѣ просте́ръ, па́дшаго мѧ̀ воздви́же, и҆ ᲂу҆ѧзви́всѧ во́лею, всѧ̑ моѧ̑ ꙗ҆́звы ꙗ҆́вѣ и҆сцѣлѝ.</p>
<p>Мч҃нченъ: Дрема́нїемъ пре́лести ѿню́дъ не воздрема́вшесѧ, всѧ́ко ᲂу҆стремле́нїе ᲂу҆спи́сте мꙋчи́телей, мч҃нцы: и҆ и҆̀же пра́веднымъ прили́чнымъ сно́мъ ᲂу҆́спше бл҃же́ннїи, бо́дреннїи ѡ҆ всѣ́хъ мл҃твєнницы бы́сте.</p>
<p>Мч҃нченъ: Оу҆твержде́ни на ка́мени бж҃е́ственныхъ хрⷭ҇то́выхъ повелѣ́нїй, вра́жїими ко́зньми непревра́тни пребы́сте всесла́внїи мч҃нцы: и҆ того̀ нога́ми попра́сте бг҃омꙋ́дреннѡ, къ бг҃ꙋ бг҃олѣ́пнѣ ше́ствꙋюще.</p>
<p>Бг҃оро́диченъ: Ю҆́но ѻ҆троча̀ ражда́еши бцⷣе, пре́жде вѣ̑къ безлѣ́тнѡ ѻ҆ц҃ꙋ̀ сразꙋмѣва́емаго, ѡ҆бновлѧ́ющаго крⷭ҇то́мъ человѣ́чество, ѡ҆бетша́вшее грѣхмѝ ѕлонача́льнагѡ совѣ́томъ, пренепоро́чнаѧ.</p>
<p><wide>И҆́нъ</wide></p>
<p>І҆рмо́съ: І҆ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. мы́ же тебѣ̀ вопїе́мъ: всеси́льне сп҃се, поми́лꙋй на́съ.</p>
<p>Є҆ди́на на́мъ сп҃се́нїѧ и҆сточи́ла є҆сѝ во́дꙋ, є҆ди́на чⷭ҇таѧ, распале́нїе пре́лести и҆зсꙋши́вши, ѡ҆роша́еши ра́зꙋмъ и҆́стинный рабѡ́мъ твои̑мъ.</p>
<p>Ѡ҆дꙋшевле́нный бг҃а на́шегѡ гра́де, ста́до твоѐ ѿ безбо́жныхъ ва̑рваръ, трꙋ́са же и҆ нꙋ́жди, и҆ всѧ́ческагѡ и҆скꙋше́нїѧ свободѝ.</p>
<p>Ꙗ҆́звы дꙋ́шъ на́шихъ, бцⷣе ѿженѝ, мл҃твъ твои́хъ ѡ҆кропле́нїемъ, и҆ тѣлє́сныѧ недꙋ́ги: да бж҃е́ственными гла́сы воспѣва́емъ тѧ̀.</p>
<p>Ꙗ҆́же разрѣши́вшаѧ ѿ болѣ́зней дв҃о є҆́ѵꙋ, ржⷭ҇тво́мъ твои́мъ пречⷭ҇тымъ ѻ҆трокови́це, разрѣши́ ми болѣ̑зни стра̑стныѧ дꙋши́ же и҆ тѣлесѐ.</p>
<p><wide>Пѣ́снь з҃</wide></p>
<p>І҆рмо́съ: Пе́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.</p>
<p>Неболѣ́зненнꙋю ѡ҆брѣ́те жи́знь пра́ѻтецъ, тебѣ̀ во́лею поболѣ́вшꙋ на крестѣ̀ и҆ ме́ртвꙋ бы́вшꙋ, и҆ ѕмі́ѧ ᲂу҆мертви́вшꙋ, і҆и҃се хрⷭ҇тѐ многомлⷭ҇тиве.</p>
<p>Зако́нныѧ клѧ́твы и҆зба́вихомсѧ всѝ: законода́вецъ бо воздви́жесѧ на крⷭ҇тъ, бл҃гослове́нїе приснотекꙋ́щее и҆ бл҃года́ть, и҆ млⷭ҇ть, и҆ тлѣ́нїю и҆сточи́въ потребле́нїе.</p>
<p>Мч҃нченъ: Во́льными ᲂу҆стремле́ньми пристꙋпа́юще къ мꙋче́нїємъ мч҃нцы, во́лею пострада́вшаго воѡбража́хꙋ: ѿ негѡ́же вѣнча́вшесѧ, со а҆́гг҃лы ны́нѣ ликовствꙋ́ютъ.</p>
<p>Мч҃нченъ: Тѣ́ло преда́вше разли̑чнымъ мꙋ́камъ прехва́льнїи мч҃нцы, кро́вными пролїѧ́нїи безплѡ́тныѧ врагѝ ᲂу҆дави́сте, и҆ и҆сто́чники и҆сцѣле́нїй и҆сточа́ете.</p>
<p>Бг҃оро́диченъ: Ка́кѡ не воспла́чꙋсѧ сладча́йшее ча́до, на крⷭ҇тѣ̀ зрѧ́щи тѧ̀; ка́кѡ не возрыда́ю непра́веднѡ тебѐ стра́ждꙋща, сꙋдїѐ пра́веднѣйшїй; дв҃а мт҃и вѣща́ше.</p>
<p><wide>И҆́нъ</wide> І҆рмо́съ то́йже.</p>
<p>Ѻ҆́гнь ро́ждшаѧ бж҃е́ственный дв҃о, хвра̑стныѧ попалѝ стра̑сти воспѣва́ющихъ тѧ̀ всепѣ́таѧ, и҆ свѣ́томъ ѡ҆зарѝ покаѧ́нїѧ всѣ́хъ, мо́лимсѧ.</p>
<p>Нетлѣ́ннаѧ ѻ҆трокови́це, ѿ тлѝ на́съ и҆зба́ви: бж҃їѧ пала́то ѡ҆дꙋшевле́ннаѧ, хра́мы на́съ покажѝ бж҃е́ственнагѡ дх҃а, въ цр҃кви твое́й непреста́ннѡ вѣ́рою пою́щихъ тѧ̀.</p>
<p>Стрꙋи̑ и҆злива́еши и҆сцѣле́нїй всѣ̑мъ, и҆сто́чникъ бо жи́зни родила̀ є҆сѝ: и҆ те́плою бцⷣе, мл҃твою твое́ю, сїѐ твоѐ ста́до ѡ҆чи́сти ѿ скве́рны, бг҃оневѣ́сто.</p>
<p>Ѡ҆́бразы всѝ бж҃е́ственнагѡ твоегѡ̀ ржⷭ҇тва̀, бж҃е́ственнїи прⷪ҇ро́цы ви́дѣвше, ра́достнѡ воспѣва́хꙋ, вопїю́ще: препѣ́тый ѻ҆тцє́въ бж҃е бл҃гослове́нъ є҆сѝ.</p>
<p><wide>Пѣ́снь и҃</wide></p>
<p>І҆рмо́съ: Неѡпа́льнаѧ ѻ҆гню̀ въ сїна́и прича́щшаѧсѧ кꙋпина̀ бг҃а ꙗ҆вѝ медленоѧзы́чномꙋ и҆ гꙋгни́вомꙋ мѡѷсе́ови, и҆ ѻ҆́троки ре́вность бж҃їѧ трѝ непребори̑мыѧ во ѻ҆гнѝ пѣвцы̀ показа̀: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.</p>
<p>Кро́вь и҆ вода̀ и҆сте́кшаѧ и҆з̾ ре́бръ твои́хъ сп҃се, мі́ръ ве́сь ѡ҆бнови́ша, и҆ нетлѣ́нїе и҆сточи́ша: жє́ртвы же мє́рзкїѧ и҆ проли́тїе скве́рныхъ крове́й преста́ша. тѣ́мже тѧ̀ всѧ̑ дѣла̀ ꙗ҆́кѡ гдⷭ҇а пое́мъ, и҆ превозно́симъ во всѧ̑ вѣ́ки.</p>
<p>Вѣнце́мъ терно́вымъ ᲂу҆вѧ́злсѧ є҆сѝ сп҃се, ѻ҆́цта и҆ же́лчи вкꙋси́лъ є҆сѝ, и҆ ѡ҆плева́нъ бы́лъ є҆сѝ, и҆ бїе́нъ, воздви́глсѧ є҆сѝ на крⷭ҇тѣ̀, гво́здїе прїе́мъ, и҆́миже сп҃се́нъ бы́въ а҆́зъ взыва́ю тѝ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.</p>
<p>Мч҃нченъ: Ѿ неистощи́мыхъ сокро́вищъ и҆́стины, пресвѣ́тлѡ ѡ҆богати́вшесѧ страда́льцы, всѧ́кꙋ нищетꙋ̀ ѡ҆плева́сте і҆́дѡльскꙋю, и҆ ѡ҆богати́телїе ни́щихъ ꙗ҆ви́стесѧ, вопїю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆гѡ̀ во всѧ̑ вѣ́ки.</p>
<p>Мч҃нченъ: Законоположє́нїѧ ѕлочести́выхъ небрегꙋ́ще, ꙗ҆́коже ѻ҆́троцы, мч҃нцы, во ѻ҆́гнь горѧ́щъ вве́ржени бы́сте, въ не́мже ро́сꙋ бж҃їю прохла́ждшꙋю ва́съ ѡ҆брѣто́сте, вопїю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.</p>
<p>Бг҃оро́диченъ: Зако́нный дре́вле тѧ̀ ковче́гъ проѡбража́ше чⷭ҇таѧ, не скрижа̑ли внꙋ́трь носѧ́щъ, но хрⷭ҇та̀ законода́вца, є҆го́же беззако́ннїи лю́дїе на крⷭ҇тѣ̀ пригвозди́ша, на́съ вопїю́щихъ сп҃са́юща: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.</p>
<p><wide>И҆́нъ</wide></p>
<p>І҆рмо́съ: Є҆ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстїи, по́йте сщ҃е́нницы, лю́дїе превозноси́те є҆го̀ во вѣ́ки.</p>
<p>Чꙋде́съ бе́зднꙋ и҆сточа́ющи мі́рꙋ всепѣ́таѧ, страсте́й на́шихъ стрꙋю̀ и҆зсꙋшѝ, и҆ ѡ҆ставле́нїѧ ро́сꙋ и҆сточѝ на́мъ, вѣ́рою несꙋмнѣ́нною почита́ющымъ тѧ̀ дв҃о.</p>
<p>И҆з̾ тебѐ сл҃нце пра́ведное возсїѧ̀, во тьмѣ̀ страсте́й сѣдѧ́щымъ, тебѐ свѣ́тъ содѣ́ла всепѣ́таѧ чⷭ҇таѧ: тѣ́мже тѧ̀ по до́лгꙋ пои́мъ бцⷣе.</p>
<p>Цр҃ковь всесвѣ́тлаѧ бж҃їѧ бы́вши, собира́ющыѧсѧ во ст҃ѣ́мъ хра́мѣ твое́мъ рабы̑ твоѧ̑, дх҃а жили̑ща покажѝ чⷭ҇таѧ, тебѐ славосло́вѧщыѧ во всѧ̑ вѣ́ки.</p>
<p>Свѣ́томъ твоегѡ̀ ржⷭ҇тва̀ вселе́ннꙋю чꙋдолѣ́пнѡ просвѣти́ла є҆сѝ бцⷣе, и҆́стиннаго бг҃а на рꙋкꙋ̀ твоє́ю носи́вши, просвѣща́ющаго при́снѡ вѣ́рою зовꙋ́щыѧ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки.</p>
<p><wide>Пѣ́снь ѳ҃</wide></p>
<p>І҆рмо́съ: Мт҃и бж҃їѧ и҆ дв҃а, ро́ждшаѧ и҆ дв҃ствꙋющаѧ па́ки, не є҆стества̀ дѣ́ло, но бж҃їѧ снизхожде́нїѧ: тѣ́мъ ꙗ҆́кѡ є҆ди́нꙋ бж҃їихъ чꙋде́съ сподо́бльшꙋюсѧ, тѧ̀ при́снѡ велича́емъ.</p>
<p>Крѣ́пость вра́жїѧ ѿню́дъ ѡ҆скꙋдѣ̀, тебѣ̀ крѣ́пкѡ на дре́вѣ си́льне возопи́вшꙋ къ пребезнача́льномꙋ ѻ҆ц҃ꙋ̀ твоемꙋ̀, и҆ созва́вшꙋ расточє́нныѧ ѻ҆́вцы твоѧ̑ влⷣко хрⷭ҇тѐ, къ твоемꙋ̀ позна́нїю.</p>
<p>Ꙗ҆́коже а҆́гнецъ воздви́глсѧ є҆сѝ влⷣко, на крⷭ҇тъ во́лею, и҆схища́ѧ ѿ во́лка словє́сныѧ сп҃се, ѻ҆́вцы твоѧ̑, и҆ во ѡ҆гра́дѣ твои́хъ повелѣ́нїй затворѧ́ѧ сїѧ̑ воспѣва́ющыѧ тѧ̀.</p>
<p>Мч҃нченъ: Твои́хъ страсте́й подража́телїе ꙗ҆влѧ́еми бл҃госла́внїи стрⷭ҇тоте́рпцы, многоѡбра̑зныѧ ви́ды мꙋ́къ претерпѣ́ша чл҃вѣколю́бче: ѿню́дꙋже вѣнцы̀ ᲂу҆лꙋчи́ша сла́вы, и҆ црⷭ҇твїѧ твоегѡ̀ хрⷭ҇тѐ сподо́бишасѧ.</p>
<p>Мч҃нченъ: Со́лнєчныѧ ѡ҆блистава́ютъ бл҃года̑ти, просвѣща́юще вѣ̑рныѧ, чⷭ҇тны́хъ стрⷭ҇тоте́рпєцъ достохва́льное торжество̀: ѿню́дꙋже и҆ и҆̀же сїѐ при́снѡ соверша́ющїи, тьмы̀ прегрѣше́нїи лю́тыхъ и҆збавлѧ́емсѧ.</p>
<p>Бг҃оро́диченъ: Свѣ́тъ мы́сленный на крⷭ҇тѣ̀ ѡ҆блиста̀, тво́й пречⷭ҇таѧ сн҃ъ, и҆ нача́льники тьмы̀ ѡ҆бличѝ пренепоро́чнаѧ: со́лнечный помрачѝ свѣ́тъ, и҆ вѣ́рныхъ и҆сполнє́нїѧ чⷭ҇таѧ, просвѣти́лъ є҆́сть.</p>
<p><wide>И҆́нъ</wide></p>
<p>І҆рмо́съ: Нетлѣ́нїѧ и҆скꙋше́нїемъ ро́ждшаѧ, и҆ всехитрецꙋ̀ сло́вꙋ пло́ть взаимода́вшаѧ, мт҃и неискꙋсомꙋ́жнаѧ дв҃о бцⷣе, прїѧ́телище нестерпи́магѡ. село̀ невмѣсти́магѡ зижди́телѧ твоегѡ̀, тѧ̀ велича́емъ.</p>
<p>Сщ҃е́ннѣйши вы́шнихъ си́лъ ꙗ҆ви́ласѧ є҆сѝ, творца́ бо всѣ́хъ поро́ждши, мт҃и неискꙋсомꙋ́жнаѧ ст҃а́ѧ бцⷣе: тѣ́мже тѧ̀ со а҆́гг҃лы сла́вимъ, непреста́ннѡ воспѣва́юще вели̑чїѧ твоѧ̑.</p>
<p>Ꙗ҆́кѡ просвѣща́емь зарѧ́ми бж҃е́ственнагѡ дх҃а, го́рꙋ дв҃о зри́тъ тѧ̀ дре́вле присѣ́ннꙋю сщ҃е́ннѣйшїй прⷪ҇ро́къ бцⷣе. тѣ́мже тѧ̀ со а҆́гг҃лы земні́и ᲂу҆бл҃жа́емъ, ꙗ҆́коже прорекла̀ є҆сѝ бг҃обл҃же́ннаѧ.</p>
<p>Рꙋ́чка ꙗ҆ви́ласѧ є҆сѝ ма́ннꙋ бж҃е́ственнꙋю носѧ́щи, лѣ́ствица ви́дѣна была̀ є҆сѝ человѣ́ки ѿ землѝ возводѧ́щи, є҆ди́на неискꙋсомꙋ́жнаѧ дв҃о бцⷣе. тѣ́мже тѧ̀ соше́дшесѧ вѣ́рнїи славосло́вимъ по до́лгꙋ бг҃ора́дованнаѧ.</p>
<p>Бы́вшаѧ бж҃ества̀ ѻ҆трокови́це селе́нїе, бы́вша мѧ̀ разбо́йникѡвъ дꙋшетлѣ́нныхъ верте́пъ, и҆ дѣ́лателище всѧ́кагѡ беззако́нїѧ, ба́нею мѧ̀ сле́зъ ѡ҆мы́вши, бж҃е́ственнагѡ дх҃а жили́ще ꙗ҆вѝ.</p>
<p>Свѣ́тъ ро́ждшаѧ є҆ди́на предвѣ́чный, вѣ́чныѧ мѧ̀ тьмы̀ и҆зба́ви влⷣчце, и҆ просвѣтѝ дв҃о дꙋ́шꙋ мою̀, страстьмѝ житїѧ̀ всю̀ ѡ҆мраче́ннꙋю, да любо́вїю при́снѡ сла́влю тѧ̀.</p>
<p>Та́же, Досто́йно є҆́сть: и҆ є҆ктенїа̀, и҆ свѣти́ленъ, и҆ ѱалмы̀ ѻ҆бы̑чныѧ.</p>
<p>На стїхо́внѣ стїхи̑ры крⷭ҇тны, гла́съ з҃:</p>
<p>Влⷣка сы́й чл҃вѣколю́бче жизнода́вче, и҆скꙋпи́лъ є҆сѝ крⷭ҇то́мъ твои́мъ вселе́ннꙋю, гдⷭ҇и, сла́ва тебѣ̀.</p>
<p>Сті́хъ: И҆спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. и҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.</p>
<p>На крⷭ҇тѣ̀ пригвозди́сѧ лоза̀ и҆́стиннаѧ, и҆ ѡ҆б̾има́ша ꙗ҆зы́цы ра́й съ разбо́йникомъ: сїѧ̀ сла́ва цр҃ко́внаѧ, сїѐ бога́тство црⷭ҇твїѧ. пострада́вый на́съ ра́ди, гдⷭ҇и, сла́ва тебѣ̀.</p>
<p>Сті́хъ: И҆ бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.</p>
<p>Мч҃нченъ: Свѣти̑ла ꙗ҆ви́шасѧ вселе́ннѣй всехва́льнїи страстоте́рпцы хрⷭ҇тѡ́вы, вопїю́ще: гдⷭ҇и, сла́ва тебѣ̀.</p>
<p>Сла́ва, и҆ ны́нѣ, крⷭ҇тобг҃оро́диченъ: На дре́вѣ пригвожде́на тѧ̀ во́лею, ꙗ҆́кѡ всенепоро́чнаѧ ᲂу҆зрѣ̀ пла́чꙋщи поѧ́ше держа́вꙋ твою̀.</p>
<p>Та́же, Бл҃го є҆́сть: Трист҃о́е. По Ѻ҆́ч҃е на́шъ: тропа́рь, є҆ктенїа̀, и҆ ча́съ пе́рвый, и҆ про́чее, и҆ ѿпꙋ́стъ.</p>
<p>Въ сре́дꙋ бл҃жє́нны, гла́съ з҃:</p>
<p>Красе́нъ бѣ̀ и҆ до́бръ въ снѣ́дь, и҆́же менѐ ᲂу҆мертви́вый пло́дъ: хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ᲂу҆мира́ю, но вопїю̀ съ разбо́йникомъ: помѧни́ мѧ гдⷭ҇и, во црⷭ҇твїи твое́мъ.</p>
<p>Сті́хъ: Бл҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.</p>
<p>Распросте́рлъ є҆сѝ на крⷭ҇тѣ̀ дла̑ни, просте́ртїѧ рꙋкѝ а҆да́мовы къ дре́вꙋ снѣ́дномꙋ, и҆справлѧ́ѧ поползне́нїе ще́дре, ра́ди бл҃гости мно́гїѧ: тѣ́мже тѧ̀ сла́вимъ бл҃годѣ́телю гдⷭ҇и.</p>
<p>Сті́хъ: Бл҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀ лжꙋ́ще менѐ ра́ди.</p>
<p>На мѣ́стѣ тѧ̀ ло́бнѣмъ собо́ръ є҆вре́йскїй, хрⷭ҇тѐ цр҃ю̀, распѧ̀, сокрꙋша́юща лꙋка́вагѡ гꙋби́тельнꙋю главꙋ̀, и҆ и҆сточа́юща на́мъ ѿ ре́бръ ст҃ы́хъ твои́хъ рѣ́ки ѡ҆ставле́нїѧ.</p>
<p>Сті́хъ: Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.</p>
<p>Мч҃нченъ: Подо́бѧщесѧ хрⷭ҇тѡ́вымъ стрⷭ҇те́мъ честны̑мъ и҆ сп҃си́тєльнымъ мч҃нцы прехва́льнїи, претерпѣ́сте мꙋ̑ки многови̑дныѧ, и҆ къ безсме́ртїю преидо́сте вкꙋ́пѣ: тѣ́мже бл҃жи́ми є҆стѐ.</p>
<p>Сла́ва: Соблюдѝ, ѽ трⷪ҇це ст҃а́ѧ! пою́щыѧ тѧ̀ рабы̑ твоѧ̑, ᲂу҆крѣпѝ си́лою крⷭ҇та̀, и҆ къ вы́шнемꙋ гра́дꙋ ходи́ти напра́ви на́съ: и҆дѣ́же и҆ бы́вше, ѡ҆брѧ́щемъ млⷭ҇ть.</p>
<p>И҆ ны́нѣ: Распина́ема и҆з̾ тебѐ ро́ждшагосѧ зрѧ́щи, слезѧ́ще, ᲂу҆тро́бою смꙋща́ющисѧ, мт҃и чⷭ҇таѧ: ка́кѡ сїѧ̑ во́лею стра́ждеши сн҃е, зовꙋ́щи, хотѧ̀ человѣ́чество ѿ страсте́й и҆зба́вити;</p>
<footer/>
</document>
