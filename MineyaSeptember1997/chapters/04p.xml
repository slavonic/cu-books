<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="606"/>
<p><red>ПРИЛОЖЕ́НІЕ</red></p>
<p><red>Мѣ́сѧца тогѡ́же въ д҃-й де́нь.</red></p>
<p><red>Слꙋ́жба прест҃ѣ́й влⷣчцѣ на́шей бг҃оро́дицѣ, въ че́сть и҆ па́мѧть ꙗ҆вле́нїѧ чꙋдотво́рныѧ і҆кѡ́ны є҆ѧ̀, неѡпали́мыѧ кꙋпины̀.</red></p>
<p><red>На вече́рни, на</red> <red>Г</red>дⷭ҇и воззва́хъ, стїхи̑ры на и҃. Гла́съ в҃.</p>
<p><red>Подо́бенъ:</red> <red>Є҆</red>гда̀ ѿ дре́ва:</p>
<p><red>П</red>рїиди́те вѣ́рнїи съ любо́вїю къ горѣ̀ ст҃ѣ́й, и҆ та́мѡ ᲂу҆́зримъ видѣ́нїе бж҃е́ственное, є҆го́же вели́кїй во проро́цѣхъ мѡѷсе́й бг҃ови́децъ, на́мъ та́инственнѡ возвѣща́етъ, ка́кѡ кꙋпина̀ горѧ́ше ѻ҆гне́мъ, и҆ неѡпали́ма бы́сть, си́мъ проѧвлѧ́ѧ ѻ҆бра́знѡ ве́лїю и҆ непостижи́мꙋю та́йнꙋ, безсѣ́меннагѡ рожⷭ҇тва̀ твоегѡ̀, бг҃оро́дице: ꙗ҆́кѡ ѻ҆́гнь бжⷭ҇тва̀ неѡпали́мѡ въ ложесна́хъ твои́хъ вмѣсти́ла є҆сѝ, и҆ по рожⷭ҇твѣ̀ ключѝ дѣ́вства невреди́мѡ сохрани́ла є҆сѝ. тѣ́мже ᲂу҆блажа́емъ тѧ̀ всѝ ро́ди, ꙗ҆́кѡ ро́ждшꙋю сп҃са и҆ и҆зба́вителѧ дꙋ́шъ на́шихъ.</p>
<p><red>П</red>ребыва́еши въ рожⷭ҇твѣ̀ и҆ по рожⷭ҇твѣ̀ дв҃а, ѻ҆гне́мъ неѡпали́мыѧ кꙋпины̀ дре́вле проѡбразова́ннаѧ мѡѷсе́ови, бг҃ороди́тельнице, и҆ созыва́еши вѣ́рныхъ собо́ры, і҆кѡ́ны твоеѧ̀ честно́е ꙗ҆вле́нїе бл҃гохвали́ти въ пѣ́снехъ дꙋхо́вныхъ: ꙗ҆́кѡ въ не́й зало́гъ бл҃говоле́нїѧ твоегѡ̀, ро́дꙋ хрⷭ҇тїа́нскомꙋ дарова́ла є҆сѝ, въ покро́въ и҆ защи́тꙋ ѿ ѻ҆́гненнагѡ запале́нїѧ и҆ <anchor type="page" number="607"/> молнїено́снагѡ гро́ма. се́ бо и҆ на і҆кѡ́нѣ зрѧ́ще тѧ̀, въ подо́бїи неѡпали́мыѧ кꙋпины̀ и҆з̾ѡбраже́ннꙋю, да́ры бла́гости твоеѧ̀ ѿ неѧ̀ неѡскꙋ́днѡ прїе́млемъ, и҆ тѧ̀ ᲂу҆бл҃жа́емъ по до́лгꙋ, ꙗ҆́кѡ ро́ждшꙋю сп҃са и҆ и҆зба́вителѧ дꙋ́шъ на́шихъ.</p>
<p><red>П</red>ла́мень страсте́й на́шихъ ᲂу҆гаша́еши моли́твою твое́ю, бцⷣе дв҃о, предста́тельствꙋѧ за на́съ непреста́ннѡ ᲂу҆ престо́ла сн҃а твоегѡ̀ и҆ бг҃а на́шегѡ: ꙗ҆́кѡ вои́стиннꙋ ве́лїе дерзнове́нїе и҆́маши къ немꙋ̀, и҆ ничто́же невозмо́жно є҆́сть хода́тайствꙋ твоемꙋ̀. и҆́бо са́мой і҆кѡ́нѣ твое́й дарова̀ ѻ҆́нъ си́лꙋ бж҃е́ственнꙋю, соверша́ти мнѡ́гаѧ и҆ преди́внаѧ чꙋдеса̀, си́ми ᲂу҆вѣрѧ́ѧ на́съ, ꙗ҆́кѡ никто́же прибѣга́ѧй къ покро́вꙋ застꙋпле́нїѧ твоегѡ̀, посра́мленъ ѿи́детъ. сегѡ̀ ра́ди пое́мъ моли́твъ твои́хъ си́лꙋ, и҆ ᲂу҆блажа́емъ тѧ̀, наде́ждо хрⷭ҇тїа́нъ, ро́ждшꙋю сп҃са и҆ и҆зба́вителѧ дꙋ́шъ на́шихъ.</p>
<p><red>П</red>ода́ждь по́мощь твою̀ держа́внꙋю на́мъ, бцⷣе, є҆гда̀ грѣ̑хъ ра́ди на́шихъ, ѻ҆́гненнагѡ запале́нїѧ наказа́нїе на на́съ прїи́детъ внеза́пнѡ, и҆лѝ гро́мы и҆ мѡ́лнїи съ небесѐ на́съ ᲂу҆страша́ютъ: тогда̀ і҆кѡ́ною твое́ю ст҃о́ю на́съ защитѝ и҆ и҆зба́ви, и҆ ꙗ҆ви́сѧ ᲂу҆толи́тельница гнѣ́ва бж҃їѧ, на на́съ пра́веднѡ подви́женнагѡ. мно́гѡ бо мо́жетъ ма́тернѧѧ моли́тва ко творцꙋ̀, и҆ всеси́льно хода́тайство твоѐ предъ лице́мъ всевы́шнѧгѡ: є҆го́же ᲂу҆молѧ́ти не преста́й за ро́дъ хрⷭ҇тїа́нскїй, и҆́же въ пѣ́снехъ немо́лчныхъ ᲂу҆бл҃жа́етъ тѧ̀, ро́ждшꙋю сп҃са и҆ и҆зба́вителѧ дꙋ́шъ на́шихъ. <anchor type="page" number="608"/></p>
<p><red>Сла́ва, и҆ ны́нѣ. Гла́съ то́йже:</red></p>
<p><red>П</red>ре́йде сѣ́нь зако́ннаѧ, бл҃года́ти прише́дши: ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃а родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀ ѻ҆́гненнагѡ, пра́ведное возсїѧ̀ со́лнце, вмѣ́стѡ мѡѷсе́а хрⷭ҇то́съ, спасе́нїе дꙋ́шъ на́шихъ.</p>
<p><red>Вхо́дъ. Прокі́менъ днѐ. Чтє́нїѧ трѝ.</red></p>
<p><red>Бытїѧ̀ чте́нїе.</red></p>
<p>[Глава̀ к҃и] <red>И҆</red>зы́де і҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆ спа̀ та́мѡ, за́йде бо со́лнце: и҆ взѧ́тъ ѿ ка́менїѧ мѣ́ста тогѡ̀, и҆ положѝ возгла́вїе себѣ̀, и҆ спа̀ на мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица ᲂу҆твержде́на на землѝ, є҆ѧ́же глава̀ досѧза́ше до небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по не́й. гдⷭ҇ь же ᲂу҆твержда́шесѧ на не́й, и҆ речѐ: А҆́зъ бг҃ъ а҆враа́ма ѻ҆тца̀ твоегѡ̀, и҆ бг҃ъ і҆саа́ка, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ, ꙗ҆́кѡ песо́къ земны́й, и҆ распространи́тсѧ на мо́ре, и҆ лі́вꙋ, и҆ сѣ́веръ, и҆ на восто́ки: и҆ возблагословѧ́тсѧ ѡ҆ тебѣ̀ всѧ̑ колѣ̑на земна́ѧ, и҆ ѡ҆ сѣ́мени твое́мъ. И҆ сѐ а҆́зъ є҆́смь съ тобо́ю, сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆ возвращꙋ́ тѧ въ зе́млю сїю̀: ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑ є҆ли̑ка глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ᲂу҆боѧ́сѧ, и҆ речѐ: ꙗ҆́кѡ стра́шно мѣ́сто сїѐ: нѣ́сть сїѐ, но до́мъ бж҃їй, и҆ сїѧ̑ врата̀ небє́снаѧ. <anchor type="page" number="609"/></p>
<p><red>И҆схо́да чте́нїе.</red></p>
<p>[Глава̀ г҃] <red>В</red>ни́де мѡѷсе́й въ го́рꙋ бж҃їю хѡри́въ. Ꙗ҆ви́сѧ же є҆мꙋ̀ а҆́гг҃лъ гдⷭ҇нь въ пла́мени ѻ҆́гненнѣ и҆з̾ кꙋпины̀: и҆ ви́дѣ, ꙗ҆́кѡ кꙋпина̀ горѧ́ше ѻ҆гне́мъ и҆ кꙋпина̀ не сгара́ше. Рече́ же мѡѷсе́й: прише́дъ ᲂу҆зрю̀ видѣ́нїе вели́кое сїѐ, что̀ ꙗ҆́кѡ не сгара́етъ кꙋпина̀; Ꙗ҆́коже ви́дѣ гдⷭ҇ь, ꙗ҆́кѡ пристꙋпа́етъ ви́дѣти, призва̀ є҆го̀ гдⷭ҇ь и҆з̾ кꙋпины̀, глаго́лѧ: мѡѷсе́е, мѡѷсе́е. ѻ҆́нъ же речѐ: что̀ є҆́сть; И҆ речѐ: не приближа́йсѧ сѣ́мѡ: и҆ззꙋ́й сапогѝ ѿ ногꙋ̑ твоє́ю: мѣ́сто бо, на не́мъ же ты̀ стои́ши, землѧ̀ ст҃а̀ є҆́сть. И҆ речѐ є҆мꙋ̀: а҆́зъ є҆́смь бг҃ъ ѻ҆ц҃а̀ твоегѡ̀, бг҃ъ а҆враа́мовъ, и҆ бг҃ъ і҆саа́ковъ, и҆ бг҃ъ і҆а́кѡвль. Ѿврати́ же мѡѷсе́й лицѐ своѐ, стыдѧ́шебосѧ зрѣ́ти предъ бг҃омъ. Рече́ же гдⷭ҇ь къ мѡѷсе́ю: ви́дѧ ви́дѣхъ ѡ҆ѕлобле́нїе люде́й мои́хъ, и҆̀же во є҆гѵ́птѣ, и҆ во́пль и҆́хъ ᲂу҆слы́шахъ ѿ наси́льствꙋющихъ въ дѣ́лѣхъ: Вѣ́мъ бо болѣ̑зни и҆́хъ, и҆ снидо́хъ є҆́же и҆з̾ѧ́ти и҆̀хъ ѿ рꙋкѝ є҆гѵ́птѧнъ, и҆ и҆звестѝ и҆̀хъ ѿ землѝ ѻ҆́ныѧ, и҆ ввестѝ и҆̀хъ въ зе́млю бла́гꙋ и҆ мно́гꙋ, въ зе́млю, точа́щꙋю ме́дъ и҆ млеко̀.</p>
<p><red>Проро́чества і҆езекі́илева чте́нїе.</red></p>
<p>[Глава̀ м҃г и҆ м҃д] <red>Т</red>а́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее, сотворѧ́тъ і҆ерє́и на ѻ҆лтарѝ всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ, и҆ прїимꙋ̀ вы̀, и҆ глаго́летъ а҆дѡнаі̀ гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆ сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: сїѧ̑ врата̀ бꙋ́дꙋтъ, заключє́нна и҆ не ѿве́рзꙋтсѧ, и҆ никто́же про́йдетъ <anchor type="page" number="610"/> сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ свѧты́хъ сꙋ́щихъ къ сѣ́верꙋ, прѧ́мѡ хра́мꙋ, и҆ ви́дѣхъ: и҆ сѐ и҆спо́лнь сла́вы хра́мъ гдⷭ҇ень.</p>
<p><red>На лїті́и стїхи̑ры, гла́съ ѕ҃.</red></p>
<p><red>Самогла̑сны:</red></p>
<p><red>Ꙗ҆́</red>кѡ вои́стиннꙋ дре́внѧгѡ кївѡ́та чⷭ҇тнѣ́йшаѧ, ꙗ҆ви́сѧ ст҃а́ѧ і҆кѡ́на твоѧ̀, бцⷣе влⷣчце, на не́йже бжⷭ҇твеннагѡ ли́ка твоегѡ̀ подо́бїе созерца́емъ: на рꙋкꙋ́ бо твое́ю бг҃омладе́нца предвѣ́чнаго, гдⷭ҇а і҆и҃са хрⷭ҇та̀ держи́ши, а҆́гг҃лѡвъ и҆ человѣ́кѡвъ творца̀, и҆ всемꙋ̀ мі́рꙋ ꙗ҆влѧ́еши и҆зъ тебє̀ безсѣ́меннѡ вопло́щшагосѧ бг҃а сло́ва. є҆мꙋ́же раболѣ́пнѡ кла́нѧющесѧ, пѣсносло́вимъ тѧ̀ вои́стиннꙋ бцⷣꙋ, и҆ мо́лимтисѧ прилѣ́жнѡ: ᲂу҆мирѝ мі́ръ, и҆ спасѝ дꙋ́шы на́шѧ, ма́тернимъ предста́тельствомъ твои́мъ къ ро́ждшемꙋсѧ ѿ тебє̀, є҆ди́на бл҃гослове́ннаѧ.</p>
<p><red>П</red>редстоѧ́тъ чⷭ҇тнѣй і҆кѡ́нѣ твое́й хрⷭ҇толюби́вїи лю́дїе, и҆ съ любо́вїю є҆́й покланѧ́ютсѧ, бцⷣе влⷣчце, почерпа́ѧ ѡ҆би́льныѧ ѿ неѧ̀ да́ры щедрѡ́тъ твои́хъ, въ недꙋ́зѣхъ врачевство̀, въ бѣда́хъ и҆збавле́нїе, въ ско́рбехъ ᲂу҆тѣше́нїе: и҆́бо всѣ̑мъ всѧ̑ блага̑ѧ и҆ дꙋшеполє́знаѧ да́рꙋеши, съ вѣ́рою просѧ́щымъ предъ пречⷭ҇тымъ ѻ҆́бразомъ твои́мъ. сегѡ̀ ра́ди се́рдцемъ и҆ ᲂу҆сты̀ бл҃гоговѣ́йнѡ лобыза́емъ бж҃е́ственнагѡ ли́ка твоегѡ̀ подо́бїе, и҆ мо́лимтисѧ прилѣ́жнѡ: ᲂу҆мирѝ мі́ръ, и҆ <anchor type="page" number="611"/> спасѝ дꙋ́шы на́шѧ, всеси́льными моли́твами твои́ми къ ро́ждшемꙋсѧ ѿ тебє̀, є҆ди́на бл҃гослове́ннаѧ.</p>
<p><red>П</red>е́рвѣе написа́вшейсѧ і҆кѡ́нѣ твое́й бжⷭ҇твеннымъ є҆ѵⷢ҇лі́стомъ лꙋко́ю, и҆ къ тебѣ̀ принесе́ннѣй, бцⷣе влⷣчце, бл҃говоли́ла є҆сѝ ѡ҆ і҆кѡ́нѣ се́й ꙗ҆́кѡ ми́лостива сꙋ́щи, и҆ бл҃гослови́въ ю҆̀, рекла̀ є҆сѝ со вла́стїю: съ си́мъ ѻ҆́бразомъ бл҃года́ть моѧ̀ и҆ си́ла: и҆ воспѣ́ла є҆сѝ ра́дꙋѧсѧ, ꙗ҆́коже и҆ бг҃а внегда̀ носи́ла є҆сѝ во чре́вѣ, пѣ́снь проро́ческꙋю: сѐ ѿ ны́нѣ ᲂу҆блажа́тъ мѧ̀ всѝ ро́ди. тѣ́мже ви́дѧще съ гла́сомъ дѣ́йство, чꙋде́съ мно́жество ѿ і҆кѡ́ны твоеѧ̀ ꙗ҆вле́нное и҆ присноѧвлѧ́емое по все́й вселе́ннѣй, немо́лчными славословле́нїи тѧ̀ ᲂу҆бл҃жа́емъ, и҆ мо́лимтисѧ прилѣ́жнѡ: ᲂу҆мирѝ мі́ръ и҆ спасѝ дꙋ́шы на́шѧ, бл҃гопрїѧ́тнымъ хода́тайствомъ твои́мъ къ ро́ждшемꙋсѧ ѿ тебє̀, є҆ди́на бл҃гослове́ннаѧ.</p>
<p><red>Г</red>ора̀ є҆сѝ вели́каѧ и҆ пресла́внаѧ, па́че горы̀ сїна́йскїѧ, бцⷣе влⷣчце: та́ бо не терпѧ́щи сни́тїѧ сла́вы бж҃їѧ, ѻ҆гне́мъ возгара́шесѧ, и҆ гро́ми и҆ мѡ́лнїи та́мѡ бы́ша: ты́ же ѻ҆́гнь бжⷭ҇тва̀, бг҃а сло́во неѡпа́льнѡ во чре́вѣ твое́мъ вмѣсти́ла є҆сѝ, и҆ млеко́мъ пита́ла є҆сѝ пита́телѧ вселе́нныѧ. къ немꙋ́же дерзнове́нїе ма́тернее и҆мꙋ́щи, спаса́й ѿ бѣ́дъ вѣ́рнѡ пра́зднꙋющихъ тво́й честны́й пра́здникъ, въ не́мже пѣсносло́вимъ ми́лѡсти твоѧ̑ и҆ щедрѡ́ты, и҆ мо́лимтисѧ прилѣ́жнѡ: ᲂу҆мирѝ мі́ръ, и҆ спасѝ дꙋ́шы на́шѧ бжⷭ҇твеннымъ моле́нїемъ твои́мъ къ ро́ждшемꙋсѧ ѿ тебє̀, є҆ди́на бл҃гослове́ннаѧ. <anchor type="page" number="612"/></p>
<p><red>Сла́ва, и҆ ны́нѣ:</red></p>
<p><red>Гла́съ и҃:</red></p>
<p><red>П</red>а́че ски́нїи мѡѷсе́евы, по ѻ҆́бразꙋ небе́сномꙋ сотворе́нныѧ, всю́ тѧ бг҃ъ ѡ҆ст҃ѝ, бцⷣе, и҆ па́че а҆арѡ́нѧ кївѡ́та, и҆спо́лни бл҃года́ти бж҃їѧ и҆зѻби́льнѡ, є҆ѧ́же и҆ і҆кѡ́на твоегѡ̀ подо́бїѧ прича́стна показа́сѧ: и҆сточа́етъ бо ѡ҆свѧще́нїе и҆ цѣльбꙋ̀ дꙋша́мъ и҆ тѣлесє́мъ человѣ́чєскимъ, и҆ ᲂу҆ставлѧ́етъ си́лꙋ ѻ҆́гненнꙋю присꙋ́тствїемъ свои́мъ. є҆́й же съ любо́вїю покланѧ́ющесѧ, про́симъ, всебл҃га́ѧ, и҆ вопїе́мъ: ѻ҆гнѧ̀ вре́меннагѡ и҆ вѣ́чнагѡ и҆зба́ви на́съ, бл҃гослове́ннаѧ помо́щнице.</p>
<p><red>На стїхо́внѣ стїхи̑ры, гла́съ ѕ҃:</red></p>
<p><red>В</red>елича́емъ тѧ̀, бцⷣе дв҃о, возвели́чившꙋю ро́дъ на́шъ: и҆з̾ тебє́ бо воплоти́сѧ и҆зба́витель па́дшагѡ человѣ́чества, и҆́мже а҆да́мъ и҆ є҆́ѵа клѧ́твы свободи́шасѧ, и҆ ѿ мра́чныхъ ᲂу҆до́лїй а҆́дскихъ во є҆де́мъ па́ки введо́шасѧ, сы́й бг҃ъ на́шъ, спаса́ѧй при́снѡ тѧ̀ велича́ющыѧ.</p>
<p><red>Сті́хъ:</red> <red>С</red>лы́ши, дщѝ, и҆ ви́ждь, и҆ приклонѝ ᲂу҆́хо твоѐ.</p>
<p><red>В</red>елича́емъ тѧ̀, бцⷣе дв҃о, застꙋ́пницꙋ ᲂу҆се́рднꙋю ро́да хрⷭ҇тїа́нскагѡ, покро́вомъ ми́лости твоеѧ̀ покрыва́ющꙋю всю̀ вселе́ннꙋю: се́ бо і҆кѡ́на твоѧ̀ ст҃а́ѧ чꙋде́съ мно́жество и҆сточа́етъ, и҆ ꙗ҆́кѡ ᲂу҆́тварь драга́ѧ цр҃кви хрⷭ҇то́вой дарова́сѧ бл҃гостїю творца̀, все́льшагѡсѧ въ тѧ̀ пло́тїю, и҆ просла́вльшагѡ тѧ̀ сла́вою бжⷭ҇тва̀. и҆з̾ тебе́ бо вои́стиннꙋ, а҆ не привидѣ́нїемъ, воплоти́сѧ сы́й бг҃ъ на́шъ, спаса́ѧй при́снѡ тѧ̀ велича́ющыѧ. <anchor type="page" number="613"/></p>
<p><red>Сті́хъ:</red> <red>Л</red>ицꙋ̀ твоемꙋ̀ помо́лѧтсѧ бога́тїи лю́дстїи.</p>
<p><red>В</red>елича́емъ тѧ̀, бцⷣе дв҃о, ꙗ҆́кѡ ѡ҆дꙋшевле́нный кївѡ́тъ бж҃ества̀, пѣ́нїи хвале́бными чествꙋ́емъ тѧ̀, є҆ди́нꙋ и҆збра́ннꙋю и҆ бл҃гослове́ннꙋю, въ жена́хъ: ложесна́ бо твоѧ̑ престо́лъ себѣ̀ сотворѝ сы́й бг҃ъ на́шъ, спаса́ѧй при́снѡ тѧ̀ велича́ющыѧ.</p>
<p><red>Сла́ва, и҆ ны́нѣ, гла́съ то́йже:</red></p>
<p><red>Ѿ</red> ст҃ы́ѧ і҆кѡ́ны твоеѧ̀, влⷣчце пребл҃га́ѧ, и҆сцѣле́нїй стрꙋи̑ и҆стека́ютъ, и҆́миже напоѧ́ютсѧ бл҃года́тнѡ дꙋ́шы на́шѧ, и҆ врачꙋ́ютсѧ безме́зднѡ тѣлеса̀ на̑ша: тѣ́мже тѧ̀ цѣле́бницꙋ ми́лостивꙋю при́снѡ въ пѣ́снехъ велича́емъ.</p>
<p><red>Тропа́рь, гла́съ д҃:</red></p>
<p><red>И҆́</red>же во ѻ҆гнѝ кꙋпины̀ неѡпали́мыѧ, дре́вле мѡѷсе́емъ ви́дѣнныѧ, та́йнꙋ воплоще́нїѧ своегѡ̀ ѿ неискꙋсобра́чныѧ дв҃ы марі́и проѡбразова́вый, то́й и҆ ны́нѣ, ꙗ҆́кѡ чꙋде́съ творе́цъ и҆ всеѧ̀ тва́ри созда́тель, і҆кѡ́нꙋ є҆ѧ̀ ст҃ꙋ́ю чꙋдесы̀ мно́гими просла́ви, дарова́въ ю҆̀ вѣ̑рнымъ во и҆сцѣле́нїе недꙋ́гѡмъ, и҆ въ защище́нїе ѿ ѻ҆́гненнагѡ запале́нїѧ. сегѡ̀ ра́ди вопїе́мъ пребл҃гослове́ннѣй: наде́ждо хрⷭ҇тїа́нъ, ѿ лю́тыхъ бѣ́дъ, ѻ҆гнѧ̀ и҆ гро́ма и҆зба́ви на тѧ̀ ᲂу҆пова́ющихъ, и҆ спасѝ дꙋ́шы на́шѧ ꙗ҆́кѡ милосе́рда.</p>
<p><red>На ᲂу҆́трени.</red></p>
<p><red>На Бг҃ъ гдⷭ҇ь, тропа́рь то́йже.</red></p>
<p><red>По а҃-мъ стїхосло́вїи, сѣда́ленъ, гла́съ д҃.</red></p>
<p><red>Подо́бенъ:</red> <red>Ꙗ҆</red>ви́лсѧ є҆сѝ дне́сь: <anchor type="page" number="614"/></p>
<p><red>Ꙗ҆</red>ви́сѧ въ ѻ҆гнепа́льнѣй кꙋпинѣ̀ на сїна́и, твоегѡ̀, влⷣчце, нетлѣ́ннагѡ рожⷭ҇тва̀ проѻ́бразъ, ꙗ҆́коже бг҃осло́вцы цр҃кве хрⷭ҇то́вой бг҃омꙋ́дреннѡ и҆сповѣ́дꙋютъ: кꙋпина́ бо ѻ҆гне́мъ горѣ́вшаѧ, неѡпа́льна пребыва́ше, та́кѡ и҆ ты̀, ѻ҆́гнь бжⷭ҇тва̀ во чре́вѣ твое́мъ неѡпа́льнѡ носи́ла є҆сѝ, вопло́щшагосѧ ѿ тебѐ бг҃а сло́ва, є҆го́же молѝ спасти́сѧ на́мъ пою́щымъ тѧ̀.</p>
<p><red>Сла́ва, и҆ ны́нѣ: то́йже.</red></p>
<p><red>По в҃-мъ стїхосло́вїи, сѣда́ленъ, гла́съ д҃.</red></p>
<p><red>Подо́бенъ:</red> <red>Оу҆</red>диви́сѧ:</p>
<p><red>Оу҆</red>диви́сѧ бг҃ови́децъ мѡѷсе́й, ви́дѣвъ кꙋпинꙋ̀ ѻ҆гне́мъ горѧ́щꙋ и҆ несгара́емꙋ, и҆ ᲂу҆страши́сѧ бж҃е́ственнагѡ тайноѧвле́нїѧ, въ не́мъ же благоволѝ гдⷭ҇ь, воплоще́нїѧ своегѡ̀ ѿ дв҃ы неискꙋсомꙋ́жныѧ, проѻ́бразъ мі́рꙋ ꙗ҆ви́ти, ꙗ҆́кѡ въ послѣ̑днѧѧ лѣ̑та, спастѝ хотѧ̀ па́дшее человѣ́чество, пло́ти дебельство́мъ бж҃ества̀ своегѡ̀ сла́вꙋ сокры́етъ, и҆ съ на́ми поживе́тъ, спаса́ѧ дꙋ́шы на́шѧ ѿ поги́бели вѣ́чныѧ.</p>
<p><red>Сла́ва, и҆ ны́нѣ: то́йже.</red></p>
<p><red>По полѷеле́и сѣда́ленъ, гла́съ ѕ҃.</red></p>
<p><red>Подо́бенъ:</red> <red>А҆́</red>гг҃льскїѧ си̑лы:</p>
<p><red>А҆́</red>гг҃льскїѧ си̑лы бг҃олѣ́пнѡ тебѣ̀ слꙋ́жатъ, нб҃сѐ и҆ землѝ цр҃и́це бцⷣе, и҆ тво́й прест҃ы́й ѻ҆́бразъ ѡ҆бстоѧ́тъ неви́димѡ: тѣ́хъ бо творца̀ и҆ гдⷭ҇а воплоти́ла є҆сѝ, и҆ на рꙋ́кꙋ твоє́ю, ꙗ҆́кѡ младе́нца, носи́ла є҆сѝ, и҆́же гѡ́рнѧѧ съ до́льними совокꙋпѝ, и҆ а҆́гг҃лы съ человѣ́ки ликовствова́ти ᲂу҆стро́и, пою́щыѧ во гла́сѣхъ ра́дованїѧ твоѐ нетлѣ́нное рожⷭ҇тво̀. <anchor type="page" number="615"/></p>
<p><red>Сла́ва, и҆ ны́нѣ: то́йже.</red></p>
<p><red>Степє́нна: а҃-й а҆нтїфѡ́нъ д҃-гѡ гла́са.</red></p>
<p><red>Прокі́менъ, гла́съ д҃:</red> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.</p>
<p><red>Сті́хъ:</red> <red>С</red>лы́ши, дщѝ, и҆ ви́ждь, и҆ приклонѝ ᲂу҆́хо твоѐ.</p>
<p><red>Є҆ѵⷢ҇лїе ѿ лꙋкѝ, зача́ло д҃.</red></p>
<p><red>По н҃-мъ ѱалмѣ̀ стїхи́ра, гла́съ в҃:</red></p>
<p><red>В</red>есели́тсѧ дне́сь гора̀ сїна́йскаѧ, и҆ свѣ́тлѡ торжествꙋ́етъ, мт҃ри гдⷭ҇ни свѣтоно́сное пра́зднество соверша́ющи на мѣ́стѣ то́мъ, и҆дѣ́же неѡпали́маѧ кꙋпина̀ вели́кимъ во проро́цѣхъ мѡѷсе́емъ ви́дѣна бы́сть: здѣ́ бо и҆ до ны́нѣ бл҃года́ть бж҃їѧ ѡ҆бита́етъ, и҆ чꙋде́съ мно́жество ꙗ҆влѧ́етъ вѣ̑рнымъ, бл҃гоче́стнѡ бцⷣꙋ въ пѣ́снехъ велича́ющымъ.</p>
<p><red>Канѡ́нъ, гла́съ и҃.</red></p>
<p><red>Пѣ́снь а҃.</red></p>
<p><red>І҆рмо́съ:</red> <red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</p>
<p><red>Оу҆́</red>мъ помраче́нный мо́й просвѣтѝ, дв҃о, ѻ҆гнено́снымъ сїѧ́нїемъ твоеѧ̀ сла́вы, па́мѧть въ славосло́вїи и҆знемога́ющꙋю ᲂу҆крѣпѝ, и҆ воспламенѝ хла́дное моѐ се́рдце бжⷭ҇твенною любо́вїю, да тебѣ̀, кꙋпинѣ̀ неѡпали́мѣй, пѣ́нїе хвале́бное воспою̀ досто́йнѡ, чи́стаѧ.</p>
<p><red>Х</red>ра́мъ трисо́лнечнагѡ свѣ́та прекра́сный, ᲂу҆красѝ моѧ̑ чꙋ̑вства, молю́сѧ, да цѣломꙋ́дренною мы́слїю и҆ нескве́рными ᲂу҆сты̀, ѻ҆гнезра́чныѧ і҆кѡ́ны твоеѧ̀ ꙗ҆вле́нїе, воспою̀ досто́йнѡ, чи́стаѧ. <anchor type="page" number="616"/></p>
<p><red>Сла́ва:</red></p>
<p><red>К</red>ъ твое́й пресвѣ́тлагѡ зра́ка і҆кѡ́нѣ припа́даю ѻ҆каѧ́нный: дꙋ́шꙋ мою̀ ѡ҆зарѝ бл҃года́тнѡ, ꙗ҆вѝ и҆ тѣ́ло нескве́рно, и҆ ѿ лю́тыхъ мѧ̀ недꙋ́гѡвъ свободи́вши, покажѝ прича́стника наслѣ́дїѧ нбⷭ҇нагѡ, бг҃оневѣ́стнаѧ.</p>
<p><red>И҆ ны́нѣ:</red></p>
<p><red>Н</red>едꙋ́гꙋюща страстьмѝ многоразли́чными, ѿ і҆кѡ́ны твоеѧ̀ бжⷭ҇твенныѧ и҆сцѣле́нїѧ сподо́би мѧ̀, ѽ бг҃ома́ти влⷣчце, да сла́влю чꙋдеса̀ твоѧ̑, и҆ пою́ тѧ, бл҃ги́хъ вино́внꙋю, вѣ́чнꙋю бл҃гость воплоти́вшꙋю, мі́ра бл҃гꙋ́ю застꙋ́пницꙋ.</p>
<p><red>Пѣ́снь г҃.</red></p>
<p><red>І҆рмо́съ:</red> <red>Н</red>бⷭ҇нагѡ крꙋ́га верхотво́рче гдⷭ҇и, и҆ це́ркве зижди́телю, ты̀ менѐ ᲂу҆твердѝ въ любвѝ твое́й, жела́нїй кра́ю, вѣ́рныхъ ᲂу҆твержде́нїе, є҆ди́не чл҃вѣколю́бче.</p>
<p><red>Н</red>изложѝ нало́ги бѣсѡ́вскїѧ стꙋжа́ющыѧ мнѣ̀, влⷣчце, го́рдость въ добродѣ́тели, лицемѣ́рїе въ ст҃ости, тщесла́вїе во бдѣ́нїи, высокоꙋ́мїе въ бл҃гоговѣ́нїи, и҆ неблагода́рность въ бл҃годѣѧ́нїихъ сн҃а твоегѡ̀, є҆ди́на всепѣ́таѧ дв҃о.</p>
<p><red>С</red>тра́нна мѧ̀ любоче́стїѧ сотворѝ, молю́ тѧ, дв҃о, и҆ чꙋ́жда любопы́тства ѡ҆ человѣ́ческихъ согрѣше́нїихъ, де́рзость и҆ и҆зли́шнее на ми́лость сн҃а твоегѡ̀ ᲂу҆пова́нїе ѿдалѝ ѿ менѐ, да достѡ́йны є҆мꙋ̀ плоды̀ принесꙋ̀, є҆ди́на пречⷭ҇таѧ.</p>
<p><red>Сла́ва:</red></p>
<p><red>Н</red>ача́ло ѿ землѝ прїе́мшꙋю хꙋ́дость моегѡ̀ є҆стества̀ познава́ѧ, молю́ тѧ, дв҃о, да́ждь мѝ презрѣ́нїе <anchor type="page" number="617"/> славолю́бїѧ, бѣ́гство человѣ́ческїѧ хвалы̀, позна́нїе со́бственнагѡ грѣха̀, и҆ со́бственныѧ не́мощи є҆ди́на бг҃облаже́ннаѧ.</p>
<p><red>И҆ ны́нѣ:</red></p>
<p><red>К</red>ра́ткїй всѣ́хъ веще́й и҆ всегѡ̀ мі́ра коне́цъ, сме́ртный ча́съ и҆ мꙋче́нїе бꙋ́дꙋщее за сꙋетꙋ̀ дѣѧ́нїй тщесла́вныхъ, помышлѧ́ти сподо́би мѧ̀, дв҃о: да бл҃года́тїю сн҃а твоегѡ̀ къ пꙋтѝ и҆́стиннагѡ покаѧ́нїѧ наста́вленъ, вѣ́чнагѡ и҆збѣ́гнꙋ проклѧ́тїѧ, пренепоро́чнаѧ.</p>
<p><red>Сѣда́ленъ, гла́съ и҃:</red></p>
<p><red>В</red>ели̑чїѧ твоѧ̑ кто̀ и҆сповѣ́сть, бцⷣе; ꙗ҆вле́нїемъ бо ѻ҆гнезра́чныѧ і҆кѡ́ны твоеѧ̀ возвесели́ла є҆сѝ дꙋ́шы правосла́вныхъ, мнѡ́гїѧ недꙋ́ги є҆́ю врачꙋ́ѧ, ѿ ѻ҆гнѧ́ же и҆ гро́ма защища́ѧ, и҆̀же по бз҃ѣ на тѧ̀ ᲂу҆пова́нїе возлага́ютъ. ѽ всеми́лостиваѧ влⷣчце, не лишѝ ᲂу҆̀бо и҆ на́съ твоегѡ̀ застꙋпле́нїѧ, спасѝ правосла́вныхъ хрⷭ҇тїа́нъ ѿ всѧ́кагѡ ѕла̀, да тобо́ю хвалѧ́щесѧ, не постыди́мсѧ во вѣ́ки.</p>
<p><red>Пѣ́снь д҃.</red></p>
<p><red>І҆рмо́съ:</red> <red>Оу҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</p>
<p><red>Ж</red>естокосе́рдїемъ ѡ҆тѧгче́ннаго мѧ̀ ѡ҆блегчѝ, немилосе́рдїемъ къ тре́бꙋющымъ ѡ҆камене́ннꙋю ᲂу҆тро́бꙋ мою̀ ᲂу҆мѧгчѝ, бꙋ́рею сребролю́бїѧ ѡ҆б̾ѧ́таго мѧ̀ ᲂу҆тишѝ, во ѻ҆гнѝ неѡпали́мыѧ кꙋпины̀ проѡбразова́ннаѧ влⷣчце. <anchor type="page" number="618"/></p>
<p><red>В</red>о ᲂу҆пова́нїи тлѣ́нныхъ и҆ вре́менныхъ веще́й не ѡ҆ста́ви мѧ̀, и҆ пла́мень хище́нїѧ непра́веднагѡ ᲂу҆гасѝ во мнѣ̀, пла́менемъ ѻ҆гнѧ̀ бжⷭ҇твеннагѡ, неѡпали́маѧ кꙋпино̀ ꙗ҆́вльшаѧсѧ, бг҃оневѣ́стнаѧ влⷣчце.</p>
<p><red>Сла́ва:</red></p>
<p><red>І҆</red>дѡлослꙋже́нїе въ лихоима́нїи, и҆ заблꙋжде́нїе ѿ и҆́стиннагѡ бл҃гоче́стїѧ и҆ правосла́вныѧ вѣ́ры потребѝ ѿ менѐ, влⷣчце, и҆ не попꙋсти́ мѧ па́сти паде́нїемъ є҆реті́ческимъ, да восхвалѧ́ю и҆́мѧ твоѐ бл҃гослове́нное до кончи́ны живота̀ моегѡ̀, въ правосла́вїи непоро́чнѡ, є҆ди́на приснодв҃о.</p>
<p><red>И҆ ны́нѣ:</red></p>
<p><red>Оу҆́</red>мъ мо́й, молю́ тѧ, бцⷣе, бл҃гоꙋстро́й къ позна́нїю вѣ́чныхъ и҆́стинъ хрⷭ҇то́ва є҆ѵⷢ҇лїа, къ разсмотре́нїю тлѣ́нности вре́менныхъ бла̑гъ напра́ви мо́й по́мыслъ, и҆ щедролю́бїе да́рꙋй мѝ неѡскꙋ́дное, да бл҃года́тїю хрⷭ҇то́вою ᲂу҆кра́шенъ, пою́ тѧ, є҆ди́на приснодв҃о.</p>
<p><red>Пѣ́снь є҃.</red></p>
<p><red>І҆рмо́съ:</red> <red>П</red>росвѣтѝ на́съ повелѣ́нїи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, чл҃вѣколю́бче.</p>
<p><red>Ѻ҆́</red>гнь нечистоты̀ и҆ всѧ́кїѧ скве́рны во мнѣ̀ безстꙋ́дномъ, мо́ремъ бл҃гости твоеѧ̀ потопѝ, и҆ мглꙋ̀ грѣхо́внꙋю разженѝ, и҆ се́рдце моѐ ра́дости и҆спо́лни, всенепоро́чнаѧ.</p>
<p><red>С</red>рамосло́вїю безѻбра́зномꙋ не да́ждь во мнѣ̀ мѣ́ста, влⷣчце, селе́нїе собла́знѡвъ замѣнѝ въ дꙋшѝ мое́й зрѣ́нїемъ со́бственныхъ грѣхѡ́въ, хра́мъ мѧ̀ чистоты̀ и҆ цѣломꙋ́дрїѧ содѣ́лай, да нескве́рными ᲂу҆сты̀ велича́ю тѧ̀ вы́нꙋ, всенепоро́чнаѧ. <anchor type="page" number="619"/></p>
<p><red>Сла́ва:</red></p>
<p><red>С</red>ме́рть, сꙋ́дъ и҆ мꙋчє́нїѧ вѣ̑чнаѧ, грѣ́шникѡмъ ᲂу҆готѡ́ваннаѧ, въ па́мѧти мое́й ᲂу҆глꙋбѝ влⷣчце, да понѐ послѣ̑днѧѧ сїѧ̑ въ па́мѧти содержа̀, лю́таѧ беззакѡ́нїѧ ѡ҆ста́влю, и҆ плоды̀ покаѧ́нїѧ и҆́стиннагѡ принесꙋ̀, велича́ѧ тѧ̀ при́снѡ, є҆ди́но дꙋшѝ моеѧ̀ ᲂу҆пова́нїе.</p>
<p><red>И҆ ны́нѣ:</red></p>
<p><red>Л</red>юбо́вь сеѧ̀ жи́зни и҆зли́шнюю, и҆ плотска́гѡ поко́ѧ раче́нїе ѿложѝ ѿ менѐ, молю́ тѧ, дв҃о чи́стаѧ: да сꙋ́етныхъ попече́нїй и҆збѣ́гъ, тобо́ю полꙋчꙋ̀ нетлѣ́нное на небесѝ бога́тство, є҆ди́на дꙋшѝ моеѧ̀ покрови́тельнице.</p>
<p><red>Пѣ́снь ѕ҃.</red></p>
<p><red>І҆рмо́съ:</red> <red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа́ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ, бж҃е, возведи́ мѧ.</p>
<p><red>Р</red>а́дости сꙋ́етныѧ, къ преѡгорче́нїю бли́жнѧгѡ приводѧ́щїѧ чꙋ́жда мѧ̀ содѣ́лай, кꙋпино̀ неѡпали́маѧ вѣ́рными и҆менꙋ́емаѧ, пречꙋ́днаѧ цр҃и́це: ѡ҆ несча́стїѧхъ и҆́скреннѧгѡ без̾ печа́ли бы́ти не допꙋща́й менѐ, человѣколюби́ваѧ влⷣчце, и҆ памѧтоѕло́бїѧ и҆зба́ви мѧ̀, прилѣ́жнѡ молю́ тѧ, всенепоро́чнаѧ дв҃о.</p>
<p><red>З</red>а́висти въ по́мыслѣ мое́мъ не да́ждь вкоренѧ́тисѧ, видѣ́нїемъ несгара́емыѧ кꙋпины̀ проѡбразова́ннаѧ мѡѷсе́ю, и҆ ро́ждшаѧсѧ ѿ ко́рене ст҃а, дв҃о, и҆ братоненавидѣ́нїѧ и҆зба́ви мѧ̀, чⷭ҇таѧ: да не ѕло́бою мра́чною ѡ҆скверне́нъ бы́въ, лишꙋ́сѧ бж҃їѧ бл҃года́ти и҆ жи́зни вѣ́чныѧ, всенепоро́чнаѧ влⷣчце. <anchor type="page" number="620"/></p>
<p><red>Сла́ва:</red></p>
<p><red>Т</red>ерпѣ́нїе въ бѣда́хъ ᲂу҆твердѝ во мнѣ̀, всечⷭ҇таѧ, съ ра́дꙋющимисѧ дꙋхо́внꙋю ра́дость, къ сѣ́тꙋющымъ сожалѣ́нїе да́рꙋй мѝ, прест҃а́ѧ, и҆ братолю́бїе низпослѝ мнѣ̀ свы́ше, любвѐ пꙋчи́нꙋ ро́ждшаѧ дв҃о, и҆ любо́вь ве́лїю при́снѡ ꙗ҆влѧ́ющаѧ ро́дꙋ хрⷭ҇тїа́нскомꙋ.</p>
<p><red>И҆ ны́нѣ:</red></p>
<p><red>Ж</red>ела́нїе кра́йнее согрѣ́й во мнѣ̀, всѧ́комꙋ бли́жнемꙋ ѿ дꙋшѝ бл҃готвори́ти, блага́ѧ, да не ка́кѡ ѕло́бъ лю́тыхъ дꙋша̀ моѧ̀ и҆спо́лнитсѧ, и҆ живо́тъ мо́й а҆́дꙋ прибли́житсѧ, и҆ пре́данъ бꙋ́дꙋ без̾ ми́лости, ꙗ҆́кѡ не сотвори́вый ми́лости, во тмꙋ̀ кромѣ́шнюю, всенепоро́чнаѧ бг҃оневѣ́сто.</p>
<p><red>Конда́къ, гла́съ и҃:</red></p>
<p><red>П</red>ред̾ѡчи́стимъ чꙋ̑вствїѧ дꙋ́шъ и҆ тѣле́съ на́шихъ, да ви́димъ та́инство бж҃е́ственное, ѻ҆бра́знѡ ꙗ҆вле́нное дре́вле вели́комꙋ во проро́цѣхъ мѡѷсе́ю, кꙋпино́ю горѣ́вшею ѻ҆гне́мъ и҆ не сгара́вшею, въ не́йже твоегѡ̀ безсѣ́меннагѡ ржⷭ҇тва̀, бцⷣе, предвозвѣще́нїе и҆сповѣ́дꙋемъ, и҆ бл҃гоговѣ́йнѡ покланѧ́ющесѧ тебѣ̀, и҆ ро́ждшемꙋсѧ ѿ тебє̀ сп҃сꙋ̀ на́шемꙋ, со стра́хомъ вопїе́мъ: Ра́дꙋйсѧ, влⷣчце, покро́ве, и҆ прибѣ́жище, и҆ спасе́нїе дꙋ́шъ на́шихъ.</p>
<p><red>І҆́косъ:</red></p>
<p><red>П</red>рови́дѧ ди́вный мѡѷсе́й въ неѡпали́мѣй кꙋпинѣ̀ на сїна́и, та́йнꙋ ѿ вѣ́ка ᲂу҆тае́ннꙋю, безлѣ́тнагѡ, въ лѣ́тѣ роди́тисѧ восхотѣ́вшагѡ, рожде́нїе ѿ чⷭ҇тыѧ и҆ неискꙋсобра́чныѧ дв҃ы, ᲂу҆́жасомъ содержи́мь вопїѧ́ше: <anchor type="page" number="621"/> сїѧ̀ землѧ̀ вои́стиннꙋ ст҃а̀ є҆́сть, ꙗ҆́кѡ пло́дъ спаси́тельный мі́рꙋ и҆зъ неѧ̀ произы́детъ, и҆́мже го́ресть паде́нїѧ а҆да́мова ᲂу҆слади́тсѧ. сегѡ̀ послꙋ́шаѧ и҆ мы̀, та́инства бж҃їѧ собы́тїе позна́вшїи, ᲂу҆бл҃жа́емъ тѧ̀, бцⷣе, возвели́чившꙋю па́дшее человѣ́чество, и҆ милосе́рдїемъ неизрече́ннымъ призрѣва́ющꙋю на ро́дъ хрⷭ҇тїа́нскїй, тѣ́мже и҆ зове́мъ тѝ: ра́дꙋйсѧ, влⷣчце, покро́ве, и҆ прибѣ́жище, и҆ спасе́нїе дꙋ́шъ на́шихъ.</p>
<p><red>Пѣ́снь з҃.</red></p>
<p><red>І҆рмо́съ: Ѿ</red> і҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</p>
<p><red>В</red>есе́лїе мїрско́е пресѣцы̀, и҆ дꙋшетлѣ́нное пристра́стїе ᲂу҆мертвѝ во мнѣ̀, дв҃о, презрѣ́нїе вре́менныхъ, жела́нїе вѣ́чныхъ бла̑гъ, и҆ нетлѣ́ннꙋю ра́дость пода́ждь мѝ, съ пою́щими: ѻ҆тцє́въ бж҃е, бл҃гослове́нъ є҆сѝ.</p>
<p><red>Б</red>езчи́нное ᲂу҆тѣше́нїе, и҆ и҆зли́шество ᲂу҆́мъ вредѧ́щее, дꙋшѣ̀ скве́рнꙋ ражда́ющее, ѿлꙋчѝ ѿ менѐ, дв҃о, и҆ сподо́би во здра́вїи дꙋше́внѣмъ и҆ тѣле́снѣмъ, дꙋхо́внагѡ ᲂу҆тѣше́нїѧ наслажда́тисѧ, съ пою́щими: ѻ҆тцє́въ бж҃е, бл҃гослове́нъ є҆сѝ.</p>
<p><red>Сла́ва:</red></p>
<p><red>Г</red>рѣхо́мъ, сме́рть лю́тꙋю ражда́ющимъ, ѡ҆скверни́хъ дꙋ́шꙋ мою̀: но ты̀, пречⷭ҇таѧ влⷣчце, ѻ҆гнезра́чнаѧ и҆ неѡпали́маѧ кꙋпино̀ ꙗ҆́вльшисѧ, ти́нꙋ страсте́й мои́хъ и҆зсꙋшѝ ѻ҆гне́мъ бж҃їѧ бл҃года́ти, и҆ наста́ви мѧ̀ на бг҃оꙋго́дное житїѐ, ᲂу҆краси́ же воздержа́нїемъ и҆ цѣломꙋ́дрїемъ, и҆ да́ждь мѝ чи́стымъ се́рдцемъ пѣ́ти: ѻ҆тцє́въ бж҃е, бл҃гослове́нъ є҆сѝ. <anchor type="page" number="622"/></p>
<p><red>И҆ ны́нѣ:</red></p>
<p><red>К</red>ъ твое́й ѻ҆гнезра́чной і҆кѡ́нѣ взира́ѧ, молю́ тѧ, влⷣчце, ѡ҆мраче́ннаго мѧ̀ самолю́бїемъ свѣ́томъ зра́ка твоегѡ̀ просвѣтѝ, и҆ по́хѡти плѡтскі́ѧ ᲂу҆кроти́вши во мнѣ̀, ѻ҆гне́мъ бж҃їѧ любвѐ хла́дное се́рдце моѐ воспламенѝ, да ро́ждшемꙋсѧ ѿ тебѐ досто́йнѡ возмогꙋ̀ пѣ́ти: ѻ҆тцє́въ бж҃е, бл҃гослове́нъ є҆сѝ.</p>
<p><red>Пѣ́снь и҃.</red></p>
<p><red>І҆рмо́съ:</red> <red>Ц</red>р҃ѧ̀ нбⷭ҇наго, є҆го́же пою́тъ во́и а҆́гг҃льстїи, хвали́те и҆ превозноси́те во всѧ̑ вѣ́ки.</p>
<p><red>В</red>озмꙋще́нїе дꙋшѝ моеѧ̀ ᲂу҆толѝ, всенепоро́чнаѧ, ѿ клеветы̀ навѣ́тꙋющихъ и҆зба́ви мѧ̀, враждꙋ̀ грѣхо́внꙋю во мнѣ̀ ᲂу҆кротѝ, и҆ не́нависть мра́чнꙋю ѿвратѝ ѿ менѐ, дв҃о, да прославлѧ́ю тѧ̀, чⷭ҇таѧ, во вѣ́ки.</p>
<p><red>Ѻ҆́</red>гнь ꙗ҆́рости во мнѣ̀ ѕѣлѡ̀ разжже́нный, росо́ю благода́тныѧ моли́твы твоеѧ̀ ᲂу҆гасѝ, хꙋлꙋ̀, ᲂу҆множа́ющꙋю дꙋшѝ мое́й ѡ҆ѕлобле́нїе, и҆ всѧ́кїй ви́дъ ѕло́бы, гнѣздѧ́щїйсѧ въ се́рдцѣ мое́мъ, и҆скоренѝ, дв҃о, да тѧ̀ прославлѧ́ю, чⷭ҇таѧ, во вѣ́ки.</p>
<p><red>Сла́ва:</red></p>
<p><red>Ѻ҆́</red>бразъ хрⷭ҇то́въ є҆ѵⷢ҇льскими добродѣ́тельми напишѝ въ дꙋшѝ мое́й, бг҃облагода́тнаѧ, ᲂу҆крѣпѝ и҆ ᲂу҆тверди́ мѧ во всѧ́комъ дѣ́лѣ благо́мъ, ѿ всѧ́кїѧ же ѕло́бы ѿвратѝ се́рдце моѐ, да ми́рными ᲂу҆сты̀ прославлѧ́ю тѧ̀, чⷭ҇таѧ, во вѣ́ки.</p>
<p><red>И҆ ны́нѣ:</red></p>
<p><red>К</red>ро́ткимъ ѻ҆́комъ твои́мъ ви́ждь моѐ смире́нїе, пренепоро́чнаѧ богоневѣ́сто, и҆ приклонѝ ᲂу҆́хо твоѐ къ <anchor type="page" number="623"/> моли́твѣ се́рдца моегѡ̀: кро́тостїю и҆ неѕло́бїемъ благоꙋкраси́ мѧ, помраче́ннаго безѻбра́зїемъ ѕло́бныхъ страсте́й, и҆ сотворѝ прича́стника блаже́нства, крѡ́ткимъ ѡ҆бѣтова́ннагѡ, да ра́дꙋѧсѧ прославлѧ́ю тѧ̀ чⷭ҇таѧ, во вѣ́ки.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>В</red>ои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.</p>
<p><red>С</red>кѡ́рби се́рдца моегѡ̀ ᲂу҆тишѝ, ра́досте скорбѧ́щихъ, ᲂу҆ны́нїе дꙋшегꙋби́тельное ѿимѝ ѿ менѐ, ᲂу҆толи́тельнице печа́ли, и҆ лѣ́ность ко взыска́нїю добродѣ́телей и҆скоренѝ во мнѣ̀, взыска́нїе поги́бшихъ, да тебѐ, дв҃о чⷭ҇таѧ, непреста́ннѡ велича́ю.</p>
<p><red>М</red>алодꙋ́шїемъ болѣ́знꙋющаго мѧ̀ ѡ҆живѝ, цѣли́тельнице болѧ́щихъ, ѿча́ѧнїемъ па́дшаго мѧ̀ возста́ви, ѻ҆диги́трїе заблꙋ́ждшихъ, грѣха́ми ᲂу҆мерщвле́ннаго мѧ̀ воскресѝ, спорꙋ́чнице грѣ́шныхъ, да тебѐ, дв҃о непоро́чнаѧ, непреста́ннѡ велича́ю.</p>
<p><red>Сла́ва:</red></p>
<p><red>Оу҆</red>се́рдїе во мнѣ̀ твори́ти во́лю бж҃їю возбꙋдѝ, и҆ ре́вность ко сла́вѣ бж҃їей воспламенѝ въ се́рдцѣ мое́мъ, кꙋпино̀ ѻ҆гнезра́чнаѧ и҆ неѡпали́маѧ, и҆ бл҃гоговѣ́йна слꙋжи́телѧ хрⷭ҇то́ва содѣ́лай мѧ̀, дв҃о, предводи́тельнице моегѡ̀ спасе́нїѧ.</p>
<p><red>И҆ ны́нѣ:</red></p>
<p><red>С</red>леза́ми покаѧ́нїѧ и҆ ᲂу҆миле́нїѧ и҆зсо́хшꙋю, въ зно́и страсте́й дꙋ́шꙋ мою̀ ᲂу҆мѧгчѝ, ꙗ҆́кѡ рꙋно̀ ѡ҆роше́нное гедеѡ́на, и҆ сокрꙋше́нїе къ и҆справле́нїю <anchor type="page" number="624"/> да́ждь мѝ, дв҃о, да вѣ̑чныѧ бла̑га ᲂу҆наслѣ́дꙋю, и҆ съ ли́ки и҆збра́нныхъ бж҃їихъ воспою́ тѧ, хода́таицꙋ моегѡ̀ спасе́нїѧ.</p>
<p><red>Свѣти́ленъ:</red></p>
<p><red>І҆</red>кѡ́нꙋ твою̀ всечестнꙋ́ю, въ зало́гъ благоволе́нїѧ твоегѡ̀ вѣ̑рнымъ дарова́ла є҆сѝ, влⷣчце, покрыва́ѧ и҆ сохранѧ́ѧ є҆́ю ѿ ѻ҆́гненнагѡ запале́нїѧ на тѧ̀ ᲂу҆пова́ющыѧ: ѽ мт҃и цр҃ѧ̀ хрⷭ҇та̀ бг҃а, бꙋ́ди и҆ на́мъ грѣ̑шнымъ прибѣ́жище спасе́нїѧ въ неча́ѧнныхъ бѣда́хъ, и҆ хода́таица вѣ́чныѧ жи́зни.</p>
<p><red>На хвали́техъ стїхи̑ры, гла́съ ѕ҃:</red></p>
<p><red>Ѽ</red> вели́кїѧ бл҃гости и҆ неисче́тнагѡ милосе́рдїѧ твоегѡ̀, влⷣчце: ᲂу҆дивлѧ́еши на́съ пресла́вными чꙋдесы̀, и҆̀хже и҆сточа́етъ і҆кѡ́на твоѧ̀ ст҃а́ѧ, во ѻ҆́бразѣ неѡпали́мыѧ кꙋпины́ тѧ и҆зѡбразꙋ́ющаѧ, и҆ ѻ҆́гненнагѡ є҆стества̀ си́лꙋ ᲂу҆кроща́ющаѧ си́лою твое́ю бжⷭ҇твенною: ю҆́же съ весе́лїемъ прїе́млюще, тѧ̀ чи́стꙋю бг҃оѻтрокови́цꙋ достодо́лжнѡ пѣ́сньми почита́емъ и҆ ᲂу҆бл҃жа́емъ.</p>
<p><red>Ѽ</red> бл҃госе́рдагѡ твоегѡ̀ ѡ҆ на́съ промышле́нїѧ, влⷣчце: въ годи́нꙋ бѣ́дъ и҆ ѡ҆бстоѧ́нїй, є҆гда̀ внеза́пное запале́нїе ѻ҆́гненное ѡ҆бы́метъ жили̑ща на̑ша, чꙋ́днꙋю і҆кѡ́нꙋ твою̀ посыла́еши на́мъ въ по́мощь и҆ защи́тꙋ, и҆ є҆́ю ᲂу҆кроща́еши свирѣ́пство ѻ҆гнѧ̀, ꙗ҆́кѡ мт҃и стїхі́ами ѡ҆блада́ющагѡ влⷣки хрⷭ҇та̀. тѣ́мже велегла́снѡ проповѣ́дꙋемъ твоѧ̑ чꙋдеса̀, и҆ ми́лость мно́гꙋ къ ро́дꙋ хрⷭ҇тїа́нскомꙋ, и҆ пѣ́сньми хвале́бными немо́лчнѡ тѧ̀ велича́емъ и҆ ᲂу҆бл҃жа́емъ. <anchor type="page" number="625"/></p>
<p><red>Ѽ</red> пресла́внагѡ чꙋдесѐ: ка́кѡ ѻ҆гнезра́чнаѧ і҆кѡ́на твоѧ̀, влⷣчце, ѻ҆гнѧ̀ си́лꙋ ᲂу҆гаша́етъ, и҆ свѣ́тлыми лꙋча́ми бж҃їѧ бл҃года́ти ᲂу҆мы̀ просвѣща́етъ и҆ сердца̀ весели́тъ: вои́стиннꙋ бо торжество̀ бл҃гоче́стїѧ ꙗ҆вле́нїе і҆кѡ́ны твоеѧ̀ познава́ѧ, пра́зднꙋемъ сїѐ въ пѣ́снехъ дꙋхо́вныхъ ра́достнѡ, и҆ тѧ̀, бг҃облагода́тнаѧ дв҃о, вино́вницꙋ ра́дости на́шеѧ, славословле́нїѧ гла́сы восхвалѧ́емъ и҆ ᲂу҆бл҃жа́емъ.</p>
<p><red>Сла́ва, и҆ ны́нѣ. Гла́съ то́йже:</red></p>
<p><red>Ѽ</red> чꙋ́до чꙋде́съ, бг҃оневѣ́стнаѧ мт҃и и҆ дв҃о: чꙋдотвори́ти не престае́ши и҆ ны́нѣ і҆кѡ́ною твое́ю пречестно́ю, ѻ҆тра́дꙋ и҆ ᲂу҆тѣше́нїе є҆́ю да́рꙋѧ стра́нникѡмъ земны́мъ, въ ю҆до́ли ско́рби и҆ пла́ча: и҆зъ тебе́ бо воплоти́сѧ ѡ҆бнови́тель па́дшагѡ є҆стества̀ человѣ́ча, сы́й бг҃ъ на́шъ, дарова́вый на́мъ тебѐ въ покро́въ и҆ защи́тꙋ, и҆́же слы́шитъ моли́твꙋ твою̀ за на́съ приноси́мꙋю, и҆ преклонѧ́етсѧ къ моле́нїю твоемꙋ̀ ма́тернемꙋ, є҆гда̀ ᲂу҆молѧ́еши бл҃гость є҆гѡ̀ за лю́ди согрѣши́вшыѧ. тѣ́мже не преста́й, бл҃госе́рдаѧ влⷣчце, предста́тельствовати за всѧ̑ ны̀, чтꙋ́щыѧ тѧ̀, ꙗ҆́кѡ вои́стиннꙋ є҆сѝ хода́таица непосты́днаѧ на́шегѡ спасе́нїѧ.</p>
<p><red>Славосло́вїе вели́кое.</red></p>
<p><red>На лїтꙋргі́и бл҃жє́нна ѿ канѡ́на, пѣ̑сни г҃ и҆ ѕ҃. Прокі́менъ, гла́съ г҃, пѣ́снь бцⷣы:</red></p>
<p><red>В</red>ели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ: <anchor type="page" number="626"/></p>
<p><red>Сті́хъ:</red> <red>Ꙗ҆́</red>кѡ призрѣ̀ на смире́нїе рабы̀ своеѧ̀, се́ бо ѿ ны́нѣ ᲂу҆блажа́тъ мѧ̀ всѝ ро́ди.</p>
<p><red>А҆пⷭ҇лъ къ фїлїпписі́ємъ, зача́ло с҃м.</red></p>
<p><red>А҆ллилꙋ́їа, гла́съ и҃.</red></p>
<p><red>Сті́хъ:</red> <red>С</red>лы́ши, дщѝ, и҆ ви́ждь, и҆ приклонѝ ᲂу҆́хо твоѐ.</p>
<p><red>Є҆ѵⷢ҇лїе ѿ лꙋкѝ, зача́ло н҃д.</red></p>
<p><red>Прича́стенъ:</red> <red>Ч</red>а́шꙋ спасе́нїѧ прїимꙋ̀, и҆ и҆́мѧ гдⷭ҇не призовꙋ̀.</p>
<p><red>Моли́тва.</red></p>
<p><red>Ѽ</red> прест҃а́ѧ и҆ пребл҃гослове́ннаѧ мт҃и сладча́йшагѡ гдⷭ҇а на́шегѡ і҆и҃са хрⷭ҇та̀: припа́даемъ и҆ покланѧ́емсѧ тебѣ̀ предъ ст҃о́ю и҆ пречестно́ю і҆кѡ́ною твое́ю, є҆́юже ди̑внаѧ и҆ прєсла́внаѧ чꙋдеса̀ содѣва́еши, ѿ ѻ҆́гненнагѡ запале́нїѧ и҆ молнїено́снагѡ гро́ма жили̑ща на̑ша спаса́еши, недꙋ̑жныѧ и҆сцѣлѧ́еши, и҆ всѧ́ко благо́е проше́нїе на́ше во бл҃го и҆сполнѧ́еши. смире́ннѡ мо́лимъ тѧ̀, всеси́льнаѧ ро́да на́шегѡ застꙋ́пнице, сподо́би на́съ немощны́хъ и҆ грѣ́шныхъ, твоегѡ̀ ма́тернѧгѡ ᲂу҆ча́стїѧ и҆ бл҃гопопече́нїѧ. спасѝ и҆ сохранѝ, влⷣчце, подъ кро́вомъ ми́лости твоеѧ̀ цр҃ковь ст҃ꙋ́ю, ѻ҆би́тель сїю̀, всю̀ странꙋ̀ на́шꙋ правосла́внꙋю, и҆ всѧ̑ ны̀ припа́дающыѧ къ тебѣ̀ съ вѣ́рою и҆ любо́вїю, и҆ ᲂу҆миле́ннѡ просѧ́щыѧ со слеза́ми твоегѡ̀ застꙋпле́нїѧ. є҆́й, гпⷭ҇жѐ всеми́лостиваѧ, ᲂу҆милосе́рдисѧ на на́съ, ѡ҆бꙋрева́емыхъ грѣха́ми мно́гими, и҆ не и҆мꙋ́щихъ дерзнове́нїѧ ко хрⷭ҇тꙋ̀ гдⷭ҇ꙋ, проси́ти є҆го̀ ѡ҆ поми́лованїи и҆ проще́нїи: но тебѐ предлага́емъ къ немꙋ̀ на ᲂу҆моле́нїе, ма́терь є҆гѡ̀ по пло́ти: ты́ же, <anchor type="page" number="627"/> всебл҃га́ѧ, прострѝ къ немꙋ̀ бг҃опрїи́мнїи рꙋ́цѣ твоѝ, и҆ предста́тельствꙋй за на́съ предъ бла́гостїю є҆гѡ̀, просѧ̀ на́мъ проще́нїѧ прегрѣше́нїй на́шихъ, бл҃гоче́стнагѡ ми́рнагѡ житїѧ̀, благі́ѧ хрⷭ҇тїа́нскїѧ кончи́ны, и҆ до́брагѡ ѿвѣ́та на стра́шнѣмъ сꙋдѣ̀ є҆гѡ̀. наипа́че же въ ча́съ гро́знагѡ посѣще́нїѧ бж҃їѧ, є҆гда̀ ѻ҆гне́мъ возгорѧ́тсѧ до́мы на́шѧ, и҆лѝ молнїено́снымъ гро́момъ ᲂу҆страша́еми бꙋ́демъ, ꙗ҆вѝ на́мъ ми́лостивное твоѐ застꙋпле́нїе и҆ держа́вное вспоможе́нїе: да спаса́еми всеси́льными твои́ми ко гдⷭ҇ꙋ моли́твами, вре́меннагѡ наказа́нїѧ бж҃їѧ здѣ̀ и҆збѣ́гнемъ, вѣ́чное же бл҃же́нство ра́йское та́мѡ ᲂу҆наслѣ́дꙋемъ, и҆ со всѣ́ми ст҃ы́ми воспое́мъ пречестно́е и҆ великолѣ́пое и҆́мѧ поклонѧ́емыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а, и҆ твоѐ ве́лїе къ на́мъ милосе́рдїе, во вѣ́ки вѣкѡ́въ, а҆ми́нь.</p>
<p><red>Мѣ́сѧца тогѡ́же въ д҃-й де́нь.</red></p>
<p><red>Слꙋ́жба и҆́же во ст҃ы́хъ ѻ҆тцꙋ̀ на́шемꙋ і҆ѡаса́фꙋ, є҆пі́скопꙋ бѣлогра́дскомꙋ.</red></p>
<p><red>На ма́лѣй вече́рни.</red></p>
<p><red>На</red> <red>Г</red>дⷭ҇и воззва́хъ, <red>стїхи̑ры, гла́съ а҃:</red></p>
<p><red>В</red>оспои́мъ, бра́тїе, свѣтлопра́зднственнꙋю пѣ́снь, новоѧвле́ннаго ᲂу҆го́дника бж҃їѧ ᲂу҆бл҃жа́юще и҆ къ <anchor type="page" number="628"/> томꙋ̀ возносѧ́ще мл҃твꙋ, во є҆́же ѡ҆чи́стити серде́цъ на́шихъ ѻ҆чеса̀ и҆ па́мѧтїю чꙋде́съ є҆гѡ̀ просвѣти́ти дꙋ́шы на́шѧ.</p>
<p><red>І҆</red>ѡаса́фе, ᲂу҆го́дниче хрⷭ҇то́въ, всѣ́хъ добродѣ́телей подви́жникъ бы́лъ є҆сѝ, на землѝ ᲂу҆́бѡ скѡ́рби поне́съ, на нб҃си́ же ра́дость вѣ́чнꙋю ѿ бг҃а прїе́мъ, ᲂу҆слы́ши моле́нїе ча̑дъ твои́хъ и҆ молѝ сп҃стѝ и҆ просвѣти́ти дꙋ́шы на́шѧ.</p>
<p><red>Н</red>и́щыѧ и҆ скѡ́рбныѧ возлюби́вый и҆ ѡ҆ грѣ́шныхъ лю́дехъ мл҃твꙋ всегда̀ возноси́вый, са́мъ ѿ хрⷭ҇та̀ возлю́бленъ бы́лъ є҆сѝ, і҆ѡаса́фе ст҃и́телю: помина́й на́съ, по́двиги твоѧ̑ почита́ющихъ, и҆ мл҃твꙋ сотворѝ ко гдⷭ҇ꙋ, сп҃стѝ и҆ просвѣти́ти дꙋ́шы на́шѧ.</p>
<p><red>К</red>то̀ и҆счи́слитъ мно́жество и҆сцѣле́нїй, ѿ чꙋдотво́рныхъ моще́й твои́хъ и҆сточа́емыхъ, ᲂу҆го́дниче хрⷭ҇то́въ; кто̀ не подиви́тсѧ вели́комꙋ твоемꙋ̀ застꙋпле́нїю; ко́е ли се́рдце человѣ́ческое любо́вїю твое́ю не ᲂу҆мили́тсѧ; ди́внѡ просла́висѧ въ тебѣ̀ гдⷭ҇ь, просвѣща́ѧй и҆ сп҃са́ѧй дꙋ́шы на́шѧ.</p>
<p><red>Сла́ва, гла́съ ѕ҃:</red></p>
<p><red>Ѻ҆́</red>трочествꙋ твоемꙋ̀ наче́ншꙋсѧ, прпⷣбне, под̾ кро́въ влⷣчцы прїѧ́тъ бы́лъ є҆сѝ, ꙗ҆́коже роди́тель тво́й видѣ́нїемъ въ то́мъ ᲂу҆вѣ́рисѧ: сконча́вшꙋсѧ же земно́мꙋ житїю̀ твоемꙋ̀, и҆но́е видѣ́нїе лю́ди ᲂу҆вѣрѧ́етъ, ꙗ҆́кѡ дꙋ́хъ тво́й просла́вленъ є҆́сть ѿ бг҃а. томꙋ̀ и҆ ѡ҆ на́съ моли́сѧ, ст҃и́телю хрⷭ҇то́въ, поми́ловатисѧ дꙋша́мъ на́шымъ. <anchor type="page" number="629"/></p>
<p><red>И҆ ны́нѣ, бг҃оро́диченъ:</red></p>
<p><red>Б</red>цⷣе, ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀: тебѣ̀ мо́лимсѧ, моли́сѧ, влⷣчце, со ст҃ы́ми а҆пⷭ҇лы, поми́ловати дꙋ́шы на́шѧ.</p>
<p><red>На стїхо́внѣ стїхи̑ры, гла́съ в҃:</red></p>
<p><red>Подо́бенъ:</red> <red>Д</red>о́ме є҆ѵфра́ѳовъ:</p>
<p><red>І҆</red>ѡаса́фе, ст҃и́телю бж҃їй, мл҃твы непреста́нныѧ кади́ло и҆ предста́телю ѡ҆ лю́дехъ теплѣ́йшїй, и҆ на́съ пою́щихъ тѧ̀ не ѿри́ни, но помо́щникъ бꙋ́ди на́мъ при́сный.</p>
<p><red>Сті́хъ:</red> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.</p>
<p><red>В</red>оспои́мъ, бра́тїе, ᲂу҆го́дника хрⷭ҇то́ва і҆ѡаса́фа, того̀ подвиза́юще на мл҃твꙋ, ѿ бѣ́дъ и҆зба́витисѧ на́мъ и҆ дарова́тисѧ на́мъ пре́жде конца̀ покаѧ́нїю.</p>
<p><red>Сті́хъ:</red> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.</p>
<p><red>Н</red>е довлѣ́ютъ тебѣ̀, ст҃и́телю хрⷭ҇то́въ, человѣ́чєскаѧ бл҃гохвалє́нїѧ: занѐ ѿ пречⷭ҇тыѧ бцⷣы, во млады́хъ лѣ́тѣхъ твои́хъ, ꙗ҆́кѡ и҆збра́нникъ бж҃їй свидѣ́тельствованъ є҆сѝ.</p>
<p><red>Сла́ва, гла́съ ѕ҃:</red></p>
<p><red>П</red>рпⷣбне ѻ҆́тче, во всю̀ зе́млю и҆зы́де вѣща́нїе и҆справле́нїй твои́хъ, тѣ́мже на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ: де́мѡнскаѧ разори́лъ є҆сѝ пѡ́лчища, и҆ дости́глъ є҆сѝ чинѡ́въ а҆́гг҃льскихъ, и҆́хже житїю̀ непоро́чнѡ поревнова́лъ є҆сѝ. дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. <anchor type="page" number="630"/></p>
<p><red>И҆ ны́нѣ, бг҃оро́диченъ:</red></p>
<p><red>В</red>ели́кихъ дарова́нїй, чⷭ҇таѧ дв҃о бг҃ома́ти, ты̀ сподо́биласѧ є҆сѝ: ꙗ҆́кѡ родила̀ є҆сѝ пло́тїю є҆ди́наго ѿ трⷪ҇цы хрⷭ҇та̀ жизнода́вца, во сп҃се́нїе дꙋ́шъ на́шихъ.</p>
<p><red>Тропа́рь, гла́съ т҃:</red></p>
<p><red>С</red>т҃и́телю хрⷭ҇тꙋ̀ бг҃ꙋ возлю́бленне, пра́вило вѣ́ры и҆ ѻ҆́бразъ милосе́рдїѧ лю́демъ бы́лъ є҆сѝ, бдѣ́нїемъ же, посто́мъ и҆ мл҃твою ꙗ҆́кѡ свѣти́льникъ пресвѣ́тлый просїѧ́лъ є҆сѝ, и҆ просла́вленъ ѿ бг҃а ꙗ҆ви́лсѧ є҆сѝ: тѣ́ломъ ᲂу҆́бѡ въ нетлѣ́нїи почива́ѧ, дꙋ́хомъ же прⷭ҇то́лꙋ бж҃їю предстоѧ̀, чꙋдеса̀ пресла̑внаѧ и҆сточа́еши. молѝ хрⷭ҇та̀ бг҃а, да ᲂу҆тверди́тъ ѻ҆те́чество на́ше въ правосла́вїи и҆ бл҃гоче́стїи и҆ сп҃се́тъ дꙋ́шы на́шѧ.</p>
<p><red>И҆́нъ тропа́рь, гла́съ в҃:</red></p>
<p><red>М</red>оли́твенниче и҆здѣ́тства преизрѧ́дный, бг҃оизбра́нный ст҃и́телю хрⷭ҇то́въ і҆ѡаса́фе, пра́вило вѣ́ры и҆ ѻ҆́бразъ милосе́рдїѧ бл҃гоче́стнымъ житїе́мъ всѣ̑мъ ꙗ҆влѧ́еши и҆ съ вѣ́рою къ тебѣ̀ притека́ющымъ ѻ҆би́льнѡ и҆сцѣлє́нїѧ и҆сточа́еши. молѝ хрⷭ҇та̀ бг҃а, да ᲂу҆тверди́тъ правовѣ́рїе, ми́ръ и҆ бл҃гоче́стїе и҆ сп҃се́тъ дꙋ́шы на́шѧ.</p>
<p><red>Сла́ва, и҆ ны́нѣ, бг҃оро́диченъ, гла́съ г҃:</red></p>
<p><red>Т</red>ѧ̀, хода́тайствовавшꙋю сп҃се́нїе ро́да на́шегѡ, воспѣва́емъ, бцⷣе дв҃о: пло́тїю бо ѿ тебє̀ воспрїѧ́тою сн҃ъ тво́й и҆ бг҃ъ на́шъ, крⷭ҇то́мъ воспрїи́мъ стра́сть, и҆зба́ви на́съ ѿ тлѝ, ꙗ҆́кѡ чл҃вѣколю́бецъ.</p>
<p>[Зрѝ] <red>Слꙋ́жбꙋ вселе́нскихъ ст҃ы́хъ, въ ты̑ѧ дни̑ па́мѧти ст҃и́телѧ і҆ѡаса́фа прилꙋчи́вшꙋюсѧ, пое́мъ на повече́рїи во и҆́нъ де́нь.</red> <anchor type="page" number="631"/></p>
<p><red>На вели́цѣй вече́рни.</red></p>
<p><red>Б</red>л҃же́нъ мꙋ́жъ, <red>а҃-й а҆нтїфѡ́нъ.</red></p>
<p><red>На</red> <red>Г</red>дⷭ҇и воззва́хъ, <red>стїхи̑ры на и҃:</red></p>
<p><red>Гла́съ и҃:</red></p>
<p><red>Д</red>и́венъ бг҃ъ во ст҃ы́хъ свои́хъ, въ ро́дѣхъ хрⷭ҇тїа́нскихъ чꙋдодѣ́йствꙋѧй и҆ нѡ́выѧ и҆збра́нники своѧ̀ ꙗ҆влѧ́ѧй: зри́мъ бо и҆ ны́нѣ і҆ѡаса́фа ᲂу҆го́дника ѿ хрⷭ҇та̀ прославлѧ́ема, и҆ красото́ю добродѣ́телей свои́хъ странꙋ̀ на́шꙋ ѡ҆зарѧ́юща, и҆ дерзнове́нїе ве́лїе и҆мꙋ́ща, ми́ръ вселе́ннѣй дарова́ти и҆ дꙋша́мъ на́шымъ ве́лїю млⷭ҇ть. <red>Два́жды.</red></p>
<p><red>Л</red>и́къ ст҃ы́хъ твои́хъ, гдⷭ҇и, на нб҃сѣ́хъ ᲂу҆мно́жисѧ преставле́нїемъ ст҃и́телѧ твоегѡ̀ і҆ѡаса́фа, є҆го́же и҆ на землѝ цр҃ковь воспѣва́етъ: тогѡ̀ ᲂу҆̀бо мл҃твы ѡ҆ на́съ прїимѝ, чл҃вѣколю́бче, ꙗ҆́кѡ и҆мѣ́ѧй ве́лїю млⷭ҇ть.</p>
<p><red>Н</red>ощнѣ́й тмѣ̀ ѡ҆гꙋстѣва́ющей, ᲂу҆множа́етсѧ ѕвѣ́здный бле́скъ, и҆ къ томꙋ̀ ѻ҆́чи заблꙋ́ждшихъ ра́достнѡ возво́дѧтсѧ: та́кѡ и҆ ᲂу҆мно́жившейсѧ на землѝ грѣхо́внѣй тмѣ̀, возведе́мъ горѣ̀ ѻ҆́чи на́ши, бра́тїе, и҆ сїѧ́нїе добродѣ́телей ст҃и́телѧ ᲂу҆зрѣ́вше, къ нбⷭ҇номꙋ ѻ҆те́чествꙋ потщи́мсѧ, є҆гѡ́же да не лиши́тъ гдⷭ҇ь на́съ грѣ́шныхъ, и҆мѣ́ѧй ве́лїю млⷭ҇ть.</p>
<p><red>Гла́съ є҃:</red></p>
<p><red>Р</red>а́дꙋйсѧ, сщ҃е́ннаѧ главо̀, ст҃и́телю бж҃їй і҆ѡаса́фе, па́стырей бг҃омꙋ́дрое пра́вило и҆ и҆́нокѡвъ наста́вниче предо́брый: ра́дꙋйсѧ, болѧ́щихъ цѣли́телю пресла́вный и҆ скорбѧ́щихъ ᲂу҆тѣ́шителю ми́лостивый. моли́сѧ при́снѡ ко гдⷭ҇ꙋ, и҆ на́мъ подража́телємъ тебѣ̀ бы́ти, <anchor type="page" number="632"/> и҆ грѣхѡ́внаѧ всѧ̑ презрѣ́вшымъ, є҆ди́номꙋ бг҃ꙋ рабо́тати. <red>Два́жды.</red></p>
<p><red>Р</red>а́дꙋйсѧ, страсте́й сопротивобо́рче и҆ дх҃о́внагѡ дѣ́ланїѧ трꙋ́дниче: ра́дꙋйсѧ, пра́ведниче, смиренномꙋ́дрїѧ и҆спо́лненный, го́рдыхъ мі́ра сегѡ̀ ѡ҆бличи́телю и҆ лѣни́выхъ гро́зный кара́телю. не преста́й молѧ́сѧ ко гдⷭ҇ꙋ ѡ҆ на́съ, во є҆́же сп҃сти́сѧ на́мъ.</p>
<p><red>Р</red>а́дꙋйсѧ, нбⷭ҇ный жи́телю, на зе́млю ми́лостивнымъ ѻ҆́комъ призира́ѧй и҆ мл҃твы пѣвцє́въ твои́хъ прїе́млѧй: ра́дꙋйсѧ, ѻ҆чеса̀ твоѧ̑ всегда̀ на нб҃о возводи́вый и҆ ѡ҆ земны́хъ стѧжа́нїихъ небрегі́й. наꙋчѝ ᲂу҆̀бо и҆ на́съ, ст҃и́телю хрⷭ҇то́въ, на нб҃сѣ́хъ сокро́вище стѧжа́ти и҆ твою̀ та́мѡ сла́вꙋ ꙗ҆́вѣ ᲂу҆зрѣ́ти.</p>
<p><red>Сла́ва, гла́съ в҃:</red></p>
<p><red>К</red>і́ими похва́льными вѣнцы̀ ᲂу҆вѣнча́емъ ст҃и́телѧ хрⷭ҇то́ва, гдⷭ҇ню сла́вꙋ непреста́ннѡ возвѣща́вшаго и҆ бл҃гоче́стїе пра́вое повсю́дꙋ насади́вшаго, за́повѣдей хрⷭ҇то́выхъ живꙋ́ю скрижа́ль, на ли́ца человѣ́кѡвъ не взира́вшаго, но дꙋ́шы всѣ́хъ ко сп҃се́нїю приводи́вшаго; сего́ бо вѣнцы̀ нетлѣ́нными вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лїю млⷭ҇ть.</p>
<p><red>И҆ ны́нѣ, бг҃оро́диченъ:</red></p>
<p><red>П</red>ре́йде сѣ́нь зако́ннаѧ, бл҃года́ти прише́дши: ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃а родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀ ѻ҆́гненнагѡ пра́ведное возсїѧ̀ сл҃нце: вмѣ́стѡ мѡѷсе́а, хрⷭ҇то́съ, сп҃се́нїе дꙋ́шъ на́шихъ. <anchor type="page" number="633"/></p>
<p><red>Вхо́дъ. Прокі́менъ днѐ, и҆ чтє́нїѧ г҃.</red></p>
<p><red>При́тчей чте́нїе.</red></p>
<p>[Главы̑ і҃, г҃, и҃] <red>П</red>а́мѧть првⷣнагѡ съ похвала́ми, и҆ бл҃гослове́нїе гдⷭ҇не на главѣ̀ є҆гѡ̀. Бл҃же́нъ человѣ́къ, и҆́же ѡ҆брѣ́те премꙋ́дрость, и҆ сме́ртенъ, и҆́же ᲂу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менїй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й и҆ лѣ́та живота̀ въ десни́цѣ є҆ѧ̀, въ шꙋ́йцѣ же є҆ѧ̀ бога́тство и҆ сла́ва: ѿ ᲂу҆́стъ є҆ѧ̀ и҆схо́дитъ пра́вда, зако́нъ же и҆ млⷭ҇ть на ѧ҆зы́цѣ но́ситъ. Послꙋ́шайте ᲂу҆̀бо менѐ, ѽ ча̑да, честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ и҆схо́ди живота̀, и҆ ᲂу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ, премꙋ́дрость, ᲂу҆стро́ихъ совѣ́тъ, и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ᲂу҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Разꙋмѣ́йте ᲂу҆̀бо неѕло́бивїи кова́рство, ненака́заннїи же прилага́йте сердца̀. Послꙋ́шайте менѐ и҆ па́ки, честна́ѧ бо рекꙋ̀, и҆ ѿве́рзꙋ ѿ ᲂу҆сте́нъ пра̑ваѧ: ꙗ҆́кѡ и҆́стинѣ поꙋчи́тсѧ горта́нь мо́й, мє́рзки же предо мно́ю ᲂу҆стны̀ лжи̑выѧ. Съ пра́вдою всѝ глаго́лы ᲂу҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋчꙋ́ бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. <anchor type="page" number="634"/></p>
<p><red>Премꙋ́дрости соломѡ́новы чте́нїе.</red></p>
<p>[Главы̑ і҃, а҃і] <red>Оу҆</red>ста̀ првⷣнагѡ ка́плютъ премꙋ́дрость: ᲂу҆стнѣ́ же мꙋже́й мꙋ́дрыхъ вѣ́дѧтъ бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆б̾и́метъ. Свѣ́тъ првⷣнымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ гдⷭ҇ь преподѡ́бнаѧ сердца̀, прїѧ́тни же є҆мꙋ̀ всѝ непоро́чнїи въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ: постига́етъ бо жела́ющыѧ ю҆̀, пре́жде да́же разꙋмѣ́ти ю҆̀, и҆ ᲂу҆до́бь ᲂу҆́зритсѧ ѿ лю́бѧщихъ ю҆̀. Оу҆́треневавый къ не́й, не ᲂу҆трꙋди́тсѧ: и҆ бдѧ́й є҆ѧ̀ ра́ди, вско́рѣ без̾ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ бл҃гопрїе́мнѣ. Мꙋ́дрости никогда́же ѡ҆долѣ́етъ ѕло́ба. Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀. Таи́бница бо є҆́сть бж҃їѧ хи́трости и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀ ᲂу҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житїѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ и҆ бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ и҆ разрѣшє́нїѧ гада́нїй: зна́мєнїѧ и҆ <anchor type="page" number="635"/> чꙋдеса̀ проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бл҃гъ, ꙗ҆́кѡ безсме́ртїе є҆́сть въ не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: бж҃е ѻ҆тцє́въ и҆ гдⷭ҇и млⷭ҇ти, сотвори́вый всѧ̑ сло́вомъ твои́мъ и҆ мꙋ́дростїю твое́ю ᲂу҆стро́ивый человѣ́ка, да владѣ́етъ бы́вшими ѿ тебє̀ тварьмѝ и҆ да ᲂу҆правлѧ́етъ мі́ръ въ преподо́бїи и҆ пра́вдѣ: да́ждь мѝ твои́хъ прⷭ҇то́лѡвъ присѣдѧ́щꙋю премꙋ́дрость: и҆ не ѿлꙋчѝ менѐ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ тво́й и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀ и҆ ѿ прⷭ҇то́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть пред̾ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ во сла́вѣ свое́й. Помышлє́нїѧ бо сме́ртныхъ всѧ̑ боѧзли̑ва, и҆ погрѣши́тєльна ᲂу҆мышлє́нїѧ и҆́хъ.</p>
<p><red>Премꙋ́дрости соломѡ́новы чте́нїе.</red></p>
<p>[Главы̑ д҃, ѕ҃, з҃, в҃] <red>П</red>охвалѧ́емꙋ првⷣникꙋ, возвеселѧ́тсѧ лю́дїе: безсме́ртїе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а познава́етсѧ и҆ ѿ человѣ̑къ: и҆ ᲂу҆го́дна гдⷭ҇еви дꙋша̀ є҆гѡ̀. Возлюби́те ᲂу҆̀бо, ѽ мꙋ́жїе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: нача́ло бо є҆ѧ̀ любы̀ и҆ соблюде́нїе зако́на. Почти́те премꙋ́дрость, да во вѣ́ки ца́рствꙋете. Возвѣщꙋ̀ ва́мъ и҆ не скры́ю ѿ ва́съ та̑инъ бж҃їихъ: ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость: <anchor type="page" number="636"/> є҆́сть бо въ не́й дх҃ъ разꙋ́менъ и҆ ст҃ъ, и҆ сїѧ́нїе свѣ́та присносꙋ́щнагѡ, и҆ ѻ҆́бразъ бл҃гости бж҃їѧ. Та̀ дрꙋ́ги бж҃їѧ и҆ прⷪ҇ро́ки ᲂу҆строѧ́етъ: бл҃голѣ́пнѣйши же є҆́сть со́лнца и҆ па́че всѧ́кагѡ сотворе́нїѧ ѕвѣ́здъ: свѣ́тꙋ сосꙋжда́ема, ѡ҆брѣта́етсѧ пе́рвѣйши. Та̀ ᲂу҆гожда́ющыѧ є҆́й ѿ болѣ́зней и҆зба́ви, и҆ наста́ви на стєзѝ пра̑выѧ: дадѐ и҆̀мъ ра́зꙋмъ и҆мѣ́ти ст҃ъ, и҆ сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ и҆̀мъ, да разꙋмѣ́ютъ всѝ, ꙗ҆́кѡ си́льнѣе всегѡ̀ є҆́сть бл҃гоче́стїе: и҆ никогда́же премо́жетъ ѕло́ба мꙋ́дрости, нижѐ пре́йдетъ ѕлы̑ѧ ѡ҆блича́ѧ сꙋ́дъ. Реко́ша же въ себѣ̀, помы́сливше непра́веднѡ: наси́льствꙋемъ првⷣномꙋ, и҆ не пощади́мъ преподо́бства є҆гѡ̀, ни ᲂу҆срами́мсѧ сѣди́нъ ста́рости многолѣ́тны, бꙋ́детъ бо на́мъ крѣ́пость зако́нъ: и҆ ᲂу҆лови́мъ првⷣнаго, ꙗ҆́кѡ неꙋго́денъ на́мъ є҆́сть, и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нїе зако́на, и҆ ѡ҆блича́етъ на́мъ согрѣшє́нїѧ наказа́нїѧ на́шегѡ: возвѣща́етъ на́мъ ра́зꙋмъ и҆мѣ́ти бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нїе помышле́нїй на́шихъ, и҆ тѧ́жекъ на́мъ є҆́сть, и҆ ви́димь, ꙗ҆́кѡ неподо́бно и҆ны̑мъ житїѐ є҆гѡ̀, и҆ и҆змѣнє́ны стєзѝ є҆гѡ̀. Въ порꙋга́нїе вмѣни́хомсѧ є҆мꙋ̀: и҆ ᲂу҆далѧ́етсѧ ѿ пꙋте́й на́шихъ, ꙗ҆́кѡ ѿ нечисто́тъ, и҆ бл҃жи́тъ послѣ̑днѧѧ првⷣныхъ. Оу҆ви́димъ ᲂу҆̀бо, а҆́ще словеса̀ є҆гѡ̀ и҆́стинна сꙋ́ть: и҆скꙋ́симъ, ꙗ҆̀же сбыва́ютсѧ є҆мꙋ̀ Рꙋга́нїемъ и҆ мꙋ́кою и҆стѧ́жемъ є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ безѕло́бство є҆гѡ̀: сме́ртїю безѡбра́зною <anchor type="page" number="637"/> ѡ҆сꙋ́димъ є҆го̀: бꙋ́детъ бо посѣще́нїе ѿ слове́съ є҆гѡ̀. Сїѧ̀ помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ, и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть, и҆ сп҃са́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ ѕла̀: ще́дръ и҆ млⷭ҇тивъ, и҆ даѧ̀ прпⷣбнымъ свои̑мъ бл҃года́ть, и҆ свое́ю мы́шцею гѡ́рдымъ противлѧ́ѧсѧ.</p>
<p><red>На лїті́и стїхи́ра хра́ма: и҆ ст҃а́гѡ, гла́съ а҃:</red></p>
<p><red>П</red>одоба́ше непоро́чнѡ соблюде́нномꙋ ст҃и́телѧ дѣ́вственномꙋ тѣ́лꙋ и҆ нетлѣ́нїемъ вѣ́чнымъ просла́витисѧ: сїе́ бо, добродѣ́тельми прпⷣбнагѡ ѡ҆чища́емо, є҆щѐ жи́вꙋ є҆мꙋ̀ сꙋ́щꙋ, хра́мъ ст҃а́гѡ дх҃а быва́етъ, и҆ по преставле́нїи є҆гѡ̀ и҆сто́чникъ чꙋде́сныхъ дарова́нїй ꙗ҆влѧ́етсѧ, и҆́мже со ᲂу҆миле́нїемъ дивѧ́щесѧ, ко ᲂу҆го́дникꙋ вознесе́мъ мл҃твꙋ ѡ҆ сп҃се́нїи дꙋ́шъ на́шихъ.</p>
<p><red>Сла́ва, гла́съ ѕ҃:</red></p>
<p><red>Д</red>и́вный во ст҃ы́хъ гдⷭ҇ь въ житїѝ ст҃и́телѧ і҆ѡаса́фа просла́висѧ, и҆ по преставле́нїи є҆гѡ̀ нетлѣ́нными моща́ми чꙋдодѣ́йствꙋетъ, и҆ безчи́слєнныѧ лю́ди вѣ́ровати и҆ ᲂу҆пова́ти на по́мощь нбⷭ҇нꙋю наꙋча́етъ. потщи́мсѧ ᲂу҆̀бо, ѽ бра́тїе, є҆́же є҆ди́но на потре́бꙋ и҆ска́ти, и҆ дꙋ́шы на́шѧ покаѧ́нїемъ ѡ҆чища́ти, ст҃и́телѧ въ по́мощь призыва́юще, и҆ въ трⷪ҇цѣ воспѣва́емаго бг҃а прославлѧ́ти во вѣ́ки.</p>
<p><red>И҆ ны́нѣ, бг҃оро́диченъ:</red></p>
<p><red>Т</red>воре́цъ и҆ и҆зба́витель мо́й, пречⷭ҇таѧ, хрⷭ҇то́съ гдⷭ҇ь, и҆з̾ твои́хъ ложе́снъ проше́дъ, въ мѧ̀ ѡ҆болкі́йсѧ, <anchor type="page" number="638"/> пе́рвыѧ клѧ́твы а҆да́ма свободѝ. тѣ́мже тѝ, всечⷭ҇таѧ, ꙗ҆́кѡ бж҃їи мт҃ри же и҆ дв҃ѣ вои́стинꙋ, вопїе́мъ немо́лчнѡ: ра́дꙋйсѧ, а҆́гг҃льски, ра́дꙋйсѧ, влⷣчце, предста́тельство и҆ покро́ве, и҆ сп҃се́нїе дꙋ́шъ на́шихъ.</p>
<p><red>На стїхо́внѣ стїхи̑ры, гла́съ з҃:</red></p>
<p><red>Оу҆</red>краси́тесѧ, черто́зи нбⷭ҇нїи, ѿве́рзитесѧ, двє́ри до́мꙋ бж҃їѧ: се́ бо ѿ землѝ вознесе́сѧ пра́веднаѧ дꙋша̀ ст҃и́телѧ и҆ со а҆́гг҃лы водворѧ́етсѧ, и҆̀мже житїе́мъ свои́мъ поревнова̀. тогѡ̀ мл҃твами, хрⷭ҇тѐ бж҃е, пощадѝ и҆ сп҃сѝ дꙋ́шы на́шѧ.</p>
<p><red>П</red>рвⷣныхъ дꙋ́шы въ рꙋцѣ̀ бж҃їей, и҆ не ко́снетсѧ и҆́хъ мꙋ́ка: но и҆ ме́ртвенное тѣ́ло првⷣнагѡ і҆ѡаса́фа тлѣ́нїю неприча́стно пребыва́етъ и҆ растлѣ́ннымъ грѣхмѝ дꙋша́мъ и҆сто́чникъ бл҃года́ти ꙗ҆влѧ́етсѧ, є҆ще́ же и҆ болѧ́щымъ здра́вїе да́рꙋетъ, є҆гда̀ мл҃твъ ᲂу҆го́дника бж҃їѧ воспро́сѧтъ и҆ къ моща́мъ є҆гѡ̀ съ вѣ́рою притека́ютъ.</p>
<p><red>П</red>оревнꙋ́имъ ѡ҆ бл҃гоче́стїи, бра́тїе, зри́мъ бо сїѐ вѣ́чною сла́вою вѣнча́емо: возненави́димъ горды́ню и҆ сребролю́бїе, ꙗ҆́кѡ та̑ѧ ѿри́нꙋвъ ст҃и́тель хрⷭ҇то́въ, на нб҃сѝ и҆ на землѝ вѣ́чнꙋю сла́вꙋ прїѧ́тъ и҆ сокро́вище ѡ҆брѣ́те неиждива́емое: тѣ́мже и҆ ѡ҆ грѣ́шныхъ лю́дехъ моли́тисѧ дерзнове́нїе и҆ и҆сцѣле́нїй бл҃года́ть ѿ бг҃а стѧжа̀, да и҆ беззакѡ́нныѧ пꙋтє́мъ бж҃їимъ наꙋчи́тъ, и҆ нечести̑выѧ ко гдⷭ҇ꙋ ѡ҆брати́тъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>од̾ кро́въ тво́й, влⷣчце, всѝ земноро́днїи прибѣга́юще, вопїе́мъ тѝ: бцⷣе, ᲂу҆пова́нїе на́ше, и҆зба́ви ны̀ ѿ безмѣ́рныхъ прегрѣше́нїй, и҆ сп҃сѝ дꙋ́шы на́шѧ. <anchor type="page" number="639"/></p>
<p><red>На ᲂу҆́трени.</red></p>
<p><red>На Бг҃ъ гдⷭ҇ь, тропа́рь, два́жды.</red></p>
<p><red>Сла́ва, и҆ ны́нѣ, бг҃оро́диченъ:</red> <red>Т</red>ѧ̀, хода́тайствовавшꙋю:</p>
<p><red>По а҃-мъ стїхосло́вїи сѣда́ленъ, гла́съ д҃:</red></p>
<p><red>Д</red>а возвели́читсѧ і҆ѡаса́фъ, ст҃и́тель хрⷭ҇то́въ, да наслѣ́дитъ ᲂу҆гото́ванное є҆мꙋ̀ вѣ́чное црⷭ҇тво: то́й бо хрⷭ҇тꙋ̀ вѣ́рнѡ слꙋжа́ше, ѡ҆ ме́ньшей бра́тїи є҆гѡ̀ при́снѡ пекі́йсѧ, и҆ ка́ющыѧсѧ въ любо́вь свою̀ прїима́ше, и҆ ны́нѣ мо́литсѧ ѡ҆ дꙋша́хъ на́шихъ. <red>Два́жды.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Т</red>е́плое застꙋпле́нїе сꙋ́щымъ въ бѣда́хъ, и҆ помо́щницꙋ на́шꙋ, и҆ къ бг҃ꙋ примире́нїе, є҆́юже ѿ тлѝ и҆зба́вихомсѧ, бцⷣꙋ вѣ́рнїи ᲂу҆бл҃жа́емъ.</p>
<p><red>По в҃-мъ стїхосло́вїи сѣда́ленъ, гла́съ и҃:</red></p>
<p><red>В</red>ъ житїѝ твое́мъ, ᲂу҆го́дниче хрⷭ҇то́въ, посто́мъ и҆ трꙋды̀ тѣ́ло твоѐ и҆знꙋри́лъ є҆сѝ: сегѡ̀ ра́ди по сме́рти твое́й нетлѣ́нїемъ процвѣтѐ и҆ и҆сто́чникъ и҆сцѣле́нїй вѣ̑рнымъ быва́етъ. молѝ прилѣ́жнѡ хрⷭ҇та̀ бг҃а сп҃сти́сѧ дꙋша́мъ на́шымъ. <red>Два́жды.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Ꙗ҆́</red>кѡ всенепоро́чнаѧ невѣ́ста творца̀, ꙗ҆́кѡ неискꙋсомꙋ́жнаѧ мт҃и и҆зба́вителѧ, ꙗ҆́кѡ вмѣсти́лище вы́шнѧгѡ сꙋ́щи, всепѣ́таѧ, беззако́нїй мѧ̀ сꙋ́ща скве́рное жили́ще и҆ въ ра́зꙋмѣ бы́вша бѣсѡ́мъ и҆гра́лище, потщи́сѧ и҆ ѿ си́хъ ѕлодѣ́йствїѧ мѧ̀ и҆зба́вити, свѣ́тлое жили́ще добродѣ́телїю содѣ́лавши: свѣтопрїе́мнице нетлѣ́ннаѧ, ѿженѝ ѡ҆́блакъ страсте́й, и҆ сподо́би го́рнїѧ свѣ́тлости и҆ неле́стнагѡ ѡ҆сїѧ́нїѧ свѣ́та невече́рнѧгѡ твоегѡ̀. <anchor type="page" number="640"/></p>
<p><red>На полѷеле́и велича́нїе:</red></p>
<p><red>В</red>елича́емъ тѧ̀, ст҃и́телю ѻ҆́тче і҆ѡаса́фе, и҆ чти́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а на́шего.</p>
<p><red>Ѱало́мъ и҆збра́нный:</red> <red>Оу҆</red>слы́шите сїѧ̑, всѝ ꙗ҆зы́цы:</p>
<p><red>По полѷеле́и сѣда́ленъ, гла́съ в҃:</red></p>
<p><red>П</red>рїиди́те, всѝ вѣ́рнїи, ѡ҆бстоѧ́ще многоцѣлє́бныѧ мо́щи ст҃и́телѧ, и҆злїе́мъ сердца̀ на̑ша въ мл҃твѣ, да пребꙋ́детъ съ на́ми дꙋ́хомъ свои́мъ, и҆ на бл҃га̑ѧ дѣѧ̑нїѧ да наста́витъ на́съ, и҆ да наꙋчи́тъ и҆скꙋшє́нїѧ пло́ти побѣжда́ти и҆ є҆ди́номꙋ бг҃ꙋ ᲂу҆гожда́ти.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Б</red>ж҃е́ственнагѡ є҆стества̀ не ѿлꙋ́чьсѧ, пло́ть бы́сть во чре́вѣ твое́мъ: но бг҃ъ и҆ вочл҃вѣ́чьсѧ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́коже пре́жде ржⷭ҇тва̀, сохранѝ всенепоро́чнꙋ, є҆ди́нъ гдⷭ҇ь. того̀ прилѣ́жнѡ молѝ, дарова́ти на́мъ ве́лїю млⷭ҇ть.</p>
<p><red>Степє́нна, а҃-й а҆нтїфѡ́нъ д҃-гѡ гла́са.</red></p>
<p><red>Прокі́менъ, гла́съ а҃:</red> <red>Оу҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ.</p>
<p><red>Сті́хъ:</red> <red>Оу҆</red>слы́шите сїѧ̑, всѝ ꙗ҆зы́цы, внꙋши́те, всѝ живꙋ́щїи по вселе́ннѣй.</p>
<p><red>Всѧ́кое дыха́нїе:</red></p>
<p><red>Є҆ѵⷢ҇лїе ѿ і҆ѡа́нна, зача́ло л҃ѕ.</red></p>
<p><red>По є҆ѵⷢ҇лїи стїхи́ра, гла́съ ѕ҃.</red></p>
<p><red>Н</red>епреста́нною мл҃твою, ᲂу҆чи́тельнымъ сло́вомъ, вели́кимъ милосе́рдїемъ и҆ добродѣ́тельнымъ житїе́мъ <anchor type="page" number="641"/>ѻ҆́бразъ вѣ̑рнымъ бы́лъ є҆сѝ, бг҃омꙋ́дре і҆ѡаса́фе, всѣ́хъ ко хрⷭ҇тꙋ̀ приводѧ̀ и҆ на пꙋ́ть сп҃се́нїѧ наставлѧ́ѧ: твоегѡ̀ пастыренача́льства не лишѝ и҆ на́съ, вели́кїй ст҃и́телю бж҃їй, почита́ющихъ па́мѧть твою̀ вѣ́рнѡ.</p>
<p><red>Канѡ́нъ бцⷣы, на ѕ҃, и҆ ст҃а́гѡ, на и҃.</red></p>
<p><red>Катава́сїа д҃-гѡ септе́мврїа:</red> <red>К</red>рⷭ҇тъ начерта́въ мѡѷсе́й: <red>і҃-гѡ деке́мврїа:</red> <red>С</red>п҃сѐ лю́ди чꙋдодѣ́йствꙋѧй влⷣка: <red>и҆лѝ:</red> <red>Х</red>рⷭ҇то́съ ражда́етсѧ:</p>
<p><red>Канѡ́нъ ст҃и́телю і҆ѡаса́фꙋ, и҆мѣ́ѧй краегране́сїе сицево̀:</red></p>
<p><red>І҆</red>ѡаса́фе свѧти́телю, моли́сѧ ѡ҆ царѣ̀ и҆ лю́дехъ.</p>
<p><red>Гла́съ д҃.</red></p>
<p><red>Пѣ́снь а҃.</red></p>
<p><red>І҆рмо́съ:</red> <red>Т</red>рїста́ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀, дꙋшѝ трича́стное потопѝ, молю́сѧ, да тебѣ̀, ꙗ҆́кѡ въ тѷмпа́нѣ, во ᲂу҆мерщвле́нїи тѣлесѐ побѣ́дное воспою̀ пѣ́нїе.</p>
<p><red>Припѣ́въ:</red> <red>С</red>т҃и́телю ѻ҆́тче і҆ѡаса́фе, молѝ бг҃а ѡ҆ на́съ.</p>
<p><red>І҆</red>ѡаса́фа ст҃и́телѧ воспѣва́юще по́двиги, ѡ҆чи́стимъ по́мыслы ᲂу҆ма̀ на́шегѡ, бра́тїе, того̀ подвиза́юще на мл҃твꙋ ѡ҆ проще́нїи грѣ̑хъ на́шихъ и҆ бл҃года́тнагѡ ᲂу҆миле́нїѧ дарова́нїи.</p>
<p><red>Ѡ҆</red> твое́мъ бл҃гоче́стїи и҆змла́да потща́вшесѧ роди́телїе твоѝ, ᲂу҆го́дниче хрⷭ҇то́въ, досто́йнꙋю мздꙋ̀ трꙋдѡ́въ свои́хъ въ тебѣ̀ стѧжа́ша, ꙗ҆́кѡ ѿ младе́нчества твоегѡ̀ бл҃гочести́вымъ нра́вомъ ра́дость тѣ̑мъ бы́лъ є҆сѝ.</p>
<p><red>А҆́</red>ннѣ пра́веднѣй ᲂу҆подо́бисѧ ѻ҆те́цъ тво́й, ст҃и́телю: та́ бо дще́рь свою̀ во ст҃о́е ст҃ы́хъ вводи́мꙋ ви́дѣ, се́й <anchor type="page" number="642"/> же тѧ̀ ѿ тоѧ́жде прест҃ы́ѧ бцⷣы а҆рхїере́йскою сла́вою вѣнча́нна въ видѣ́нїи чꙋ́днѣмъ позна́ти сподо́бисѧ.</p>
<p><red>С</red>ебє̀ сама́гѡ пла́чꙋ ѡ҆каѧ́нный а҆́зъ, ѿ ю҆́ности страсте́мъ порабо́тивсѧ: поми́лꙋй мѧ̀ предста́тельствомъ твои́мъ, ст҃и́телю, ѿ ю҆́ности стра̑сти поработи́вый и҆ є҆ди́номꙋ бг҃ꙋ до сме́рти послꙋжи́вый.</p>
<p><red>Бг҃оро́диченъ:</red></p>
<p><red>Г</red>о́рꙋ ст҃ꙋ́ю, превы́шнее носи́ло, мт҃рь бж҃їю и҆ дв҃ꙋ и҆́стиннꙋю по ржⷭ҇твѣ̀ воспои́мъ.</p>
<p><red>Пѣ́снь г҃.</red></p>
<p><red>І҆рмо́съ:</red> <red>С</red>ъ высоты̀ снизше́лъ є҆сѝ во́лею на зе́млю, превы́ше всѧ́кагѡ нача́ла, и҆ смире́нное возне́слъ є҆сѝ и҆з̾ а҆́да преиспо́днѧгѡ є҆стество̀ человѣ́ческое: нѣ́сть бо ст҃ъ па́че тебє̀, чл҃вѣколю́бче.</p>
<p><red>А҆́</red>ще и҆ ча́до послꙋ́шное роди́телємъ твои̑мъ бы́лъ є҆сѝ, і҆ѡаса́фе, но, гдⷭ҇а па́че си́хъ возлюби́въ, и҆з̾ ѻ҆те́ческагѡ до́ма сп҃се́нїѧ ра́ди ᲂу҆дали́лсѧ є҆сѝ, и҆ наꙋче́нїе кни́жное воспрїи́мъ, во ѻ҆би́тель и҆́ноческꙋю себѐ заключи́лъ є҆сѝ.</p>
<p><red>Ф</red>арїсе́йскагѡ возноше́нїѧ чꙋ́ждь ꙗ҆ви́лсѧ є҆сѝ, ѻ҆́тче прпⷣбне: мона́шеское же смире́нїе ѿ ю҆́ности возлюби́въ, та́йными пѡ́двиги пло́ть смирѧ́лъ є҆сѝ, и҆ дꙋ́шꙋ твою̀ мл҃твою пред̾ ѻ҆ц҃е́мъ нбⷭ҇нымъ просвѣща́лъ є҆сѝ.</p>
<p><red>Є҆́</red>же жи́ти мѝ хрⷭ҇то́съ, и҆ сме́рть прїѡбрѣ́тенїе, глаго́лалъ є҆сѝ въ себѣ̀, хрⷭ҇то́въ ᲂу҆го́дниче, и҆ болѣ́знемъ пло́ть твою̀ сокрꙋша́ющымъ, трꙋды̀ ко трꙋдѡ́мъ гдⷭ҇а ра́ди прилага́лъ є҆сѝ.</p>
<p><red>С</red>т҃о́е послꙋша́нїе воспрїи́мъ и҆ сщ҃е́нства ѡ҆де́ждою ᲂу҆кра́шенъ, і҆ѡаса́фъ ᲂу҆го́дникъ хрⷭ҇то́въ ᲂу҆чи́тель до́бръ <anchor type="page" number="643"/> ѻ҆трокѡ́мъ быва́етъ, сло́вомъ и҆ житїе́мъ тѣ́хъ бл҃гоче́стїю наꙋча́ѧ и҆ во млады́хъ лѣ́тѣхъ ᲂу҆́мъ зрѣ́лый ꙗ҆влѧ́ѧ.</p>
<p><red>Бг҃оро́диченъ:</red></p>
<p><red>Н</red>еискꙋсобра́чнаѧ бг҃а пло́тїю ро́ждшаѧ, стра́стными прилѡ́ги преклоне́на мѧ̀ ᲂу҆твердѝ: нѣ́сть бо, чⷭ҇таѧ, ра́звѣ тебє̀ помо́щница.</p>
<p><red>Сѣда́ленъ, гла́съ ѕ҃:</red></p>
<p><red>К</red>а́ѧ добродѣ́тель не ѡ҆брѣ́те въ дꙋшѝ твое́й ѡ҆бита́лища; ко́егѡ по́двига не бы́лъ є҆сѝ побо́рникъ; нищета́ бо дꙋхо́внаѧ и҆ ѡ҆ црⷭ҇твїи нбⷭ҇нѣмъ пла́чь, и҆ нра́ва кро́тость, и҆ пра́вды и҆ска́нїе, и҆ ко бли́жнимъ милосе́рдїе, и҆ се́рдца чистота̀ во твое́мъ непоро́чнѣмъ житїѝ просїѧ́ша. тѣ́хъ ᲂу҆̀бо дарова́нїй ѻ҆́бщники ны̀ молѧ́щыѧсѧ сотворѝ, и҆ ѡ҆ дꙋша́хъ на́шихъ предста́тель бꙋ́ди, і҆ѡаса́фе и҆збра́нниче бж҃їй. <red>Два́жды.</red></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Б</red>л҃гослове́ннꙋю нарекі́й твою̀ мт҃рь, прише́лъ є҆сѝ на стрⷭ҇ть во́льнымъ хотѣ́нїемъ, возсїѧ́въ на крⷭ҇тѣ̀, взыска́ти хотѧ̀ а҆да́ма, глаго́лѧ а҆́гг҃лѡмъ: сра́дꙋйтесѧ мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма. всѧ̀ мꙋ́дрѣ ᲂу҆стро́ивый, бж҃е на́шъ, сла́ва тебѣ̀.</p>
<p><red>Пѣ́снь д҃.</red></p>
<p><red>І҆рмо́съ:</red> <red>С</red>ѣдѧ́й въ сла́вѣ на прⷭ҇то́лѣ бж҃ества̀, во ѡ҆́блацѣ ле́гцѣ прїи́де і҆и҃съ пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ: сла́ва, хрⷭ҇тѐ, си́лѣ твое́й.</p>
<p><red>В</red>ѣ́мъ и҆ а҆́зъ пꙋ́ть ко сп҃се́нїю ведꙋ́щїй, но лѣ́ности пло́ти моеѧ̀ не побѣжда́ю, ᲂу҆вы̀ мнѣ̀. сегѡ̀ ра́ди тѧ̀, <anchor type="page" number="644"/> ст҃и́телю, призыва́ю въ мл҃твꙋ, да жела́нїе сп҃се́нїѧ во мнѣ̀ ᲂу҆тверди́ши.</p>
<p><red>Ꙗ҆́</red>корь сп҃се́нїѧ и҆мѣ́ѧ наде́ждꙋ на гдⷭ҇а, слꙋже́нїе и҆гꙋ́менское прїѧ́лъ є҆сѝ, и҆ къ попече́нїємъ ѡ҆ строи́тельствѣ домо́внѣмъ понꙋжда́емь, дꙋ́шꙋ твою̀ ᲂу҆строѧ́ти ко сп҃се́нїю не преста́лъ є҆сѝ: семꙋ̀ и҆ менѐ многосꙋ́етнаго наꙋча́й, ѻ҆́тче прпⷣбне.</p>
<p><red>Т</red>рꙋды̀ ко трꙋдѡ́мъ прилага́ѧ и҆ ѻ҆би́тель лꙋбе́нскꙋю ѿ разрꙋше́нїѧ воздвиза́ѧ, по земли́ же рѡссі́йстѣй за ми́лостынею стра́нствꙋѧ, ст҃и́тель і҆ѡаса́фъ цари́цꙋ во бл҃гоче́стїи ᲂу҆твержда́етъ и҆ всѧ̑ лю́ди сп҃се́нїю дꙋ́шъ наꙋча́етъ.</p>
<p><red>И҆</red>мѣ́ѧ въ се́рдцѣ свое́мъ при́снꙋю къ ни́щымъ любо́вь, і҆ѡаса́фъ хрⷭ҇то́въ ᲂу҆го́дникъ ѻ҆те́ческое попече́нїе ѡ҆ монасты́рскихъ трꙋ́дницѣхъ ꙗ҆влѧ́етъ и҆ ѿ доста́тка своегѡ̀ щедрѡ́ты бли̑жнимъ свои̑мъ ѿверза́етъ.</p>
<p><red>Бг҃оро́диченъ:</red></p>
<p><red>Г</red>пⷭ҇жѐ всепѣ́таѧ бг҃ороди́тельнице, моѧ̑ помышлє́нїѧ твои́ми мл҃твами ѡ҆чи́стивши, покажи́ мѧ бл҃гопло́дна, мт҃и всѣ́хъ бг҃а.</p>
<p><red>Пѣ́снь є҃.</red></p>
<p><red>І҆рмо́съ:</red> <red>Н</red>ы́нѣ воста́нꙋ, проро́чески речѐ бг҃ъ, ны́нѣ просла́влюсѧ, ны́нѣ вознесꙋ́сѧ, па́дшаго прїе́мъ ѿ дв҃ы и҆ къ свѣ́тꙋ ᲂу҆́мномꙋ возносѧ́й моегѡ̀ бж҃ества̀.</p>
<p><red>Т</red>ебѐ, ст҃и́телю хрⷭ҇то́въ, молю̀ въ сокрꙋше́нїи се́рдца: ꙗ҆́коже въ житїѝ твое́мъ ка́ющыѧсѧ проща́лъ є҆сѝ, та́кѡ и҆ моегѡ̀ се́рдца сокрꙋше́нїе зрѧ̀, ᲂу҆молѝ гдⷭ҇а грѣхѡ́мъ мои̑мъ проще́нїе дарова́ти. <anchor type="page" number="645"/></p>
<p><red>Є҆</red>ле́нь на и҆сто́чники водны̑ѧ ᲂу҆стремлѧ́етсѧ: ты́ же, ᲂу҆го́дниче, ко сла́вѣ цр҃кве хрⷭ҇то́вы всѧ̑ дѣѧ̑нїѧ и҆ по́мыслы твоѧ̑ при́снѡ ᲂу҆стремлѧ́лъ є҆сѝ, и҆ та́кѡ ѻ҆би́тєли ст҃и́телѧ а҆ѳана́сїа и҆ прпⷣбнагѡ се́ргїа є҆ли́кѡ строе́нїемъ цр҃ко́внымъ, толи́кѡ и҆ бл҃гоче́стїемъ бра́тїи ᲂу҆краси́лъ є҆сѝ.</p>
<p><red>Л</red>ю́дїе, слы́шите и҆ чꙋди́тесѧ ᲂу҆го́дника смиренномꙋ́дрїю: се́й бо ст҃а́го а҆ѳана́сїа въ видѣ́нїи зри́тъ и҆ томꙋ̀ вопроси́вшꙋ ѿвѣщава́етъ: хощꙋ̀, да менѐ ꙗ҆́коже грѣ́шника нака́жеши.</p>
<p><red>Ю҆́</red>наго соломѡ́на, не бога́тства, но мꙋ́дрости ѿ ꙗ҆ви́вшагѡсѧ гдⷭ҇а просѧ́ща, похвалѧ́етъ вы́шнїй, и҆ вселе́ннаѧ при́снѡ прославлѧ́етъ: но тогѡ̀ мꙋдрѣ́йшїй і҆ѡаса́фъ показꙋ́етсѧ, наказа́нїѧ грѣхѡ́мъ свои̑мъ ѿ ꙗ҆́вльшагѡсѧ ст҃и́телѧ и҆спроша́ѧ.</p>
<p><red>Бг҃оро́диченъ:</red></p>
<p><red>В</red>оплоти́сѧ бг҃ъ по ѵ҆поста́си, чⷭ҇таѧ, и҆з̾ тебє̀ пло́ти соединѧ́емь, пребы́въ неизмѣ́ненъ, по бж҃е́ственномꙋ сꙋществꙋ̀ безпло́тенъ.</p>
<p><red>Пѣ́снь ѕ҃:</red></p>
<p><red>І҆рмо́съ:</red> <red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се цр҃ю̀ си́лъ.</p>
<p><red>М</red>л҃твами прпⷣбнагѡ се́ргїа, твои́ми же трꙋды̑ во сла́вꙋ ст҃ы́хъ бж҃їихъ, па́че же се́рдца чистото́ю, ѿ гдⷭ҇а є҆щѐ на землѝ возвели́ченъ бы́лъ є҆сѝ, ᲂу҆го́дниче, и҆ ст҃и́тельскимъ са́номъ во сп҃се́нїе па́ствы твоеѧ̀ ѡ҆блече́нъ бы́лъ є҆сѝ.</p>
<p><red>Ѻ҆́</red>гненнꙋю ре́вность ѡ҆ и҆справле́нїи цр҃ко́внѣмъ ꙗ҆влѧ́лъ є҆сѝ въ бѣлогра́дстѣмъ предѣ́лѣ, і҆ѡаса́фе <anchor type="page" number="646"/> ст҃и́телю: тѣ́мже и҆ дне́сь подава́й цр҃кви ми́ръ, вѣ̑рнымъ ᲂу҆твержде́нїе.</p>
<p><red>Л</red>юбвѐ сыно́внїѧ не ѿпа́лъ є҆сѝ, на высотѣ̀ ст҃и́тельства пребыва́ѧ, и҆ роди́телю твоемꙋ̀ земно́е поклоне́нїе возда́лъ є҆сѝ, хрⷭ҇тꙋ̀ посредѣ̀ ва́съ сꙋ́щꙋ: ᲂу҆̀бо и҆ моѐ смирѝ прего́рдое се́рдце, и҆ мл҃твами твои́ми вразꙋми́ мѧ.</p>
<p><red>И҆́</red>нокъ нестѧжа́теленъ на престо́лѣ а҆рхїере́йства пребы́лъ є҆сѝ, ст҃и́телю, по́двиги поста̀ и҆ мл҃твы ᲂу҆множа́ѧ, до́брое ѡ҆ себѣ̀ и҆ ѡ҆ лю́дехъ возносѧ̀ моле́нїе, і҆ерє́и же и҆ всѧ̑ лю́ди за́повѣдемъ бж҃їимъ наꙋча́ѧ.</p>
<p><red>Бг҃оро́диченъ:</red></p>
<p><red>В</red>сѧ́кагѡ сꙋщества̀ вы́шшее, сло́во бж҃їе воплоще́нно на́мъ родила̀ є҆сѝ: тѣ́мже бцⷣꙋ тѧ̀ ᲂу҆стна́ми и҆ дꙋше́ю проповѣ́дꙋемъ.</p>
<p><red>Конда́къ, гла́съ и҃:</red></p>
<p><red>М</red>ногоразли́чныѧ по́двиги житїѧ̀ твоегѡ̀ кто̀ и҆сповѣ́сть; многоѡбра́зныѧ млⷭ҇ти бж҃їѧ тобо́ю ꙗ҆влє́нныѧ кто̀ и҆счи́слитъ; дерзнове́нїе же твоѐ ᲂу҆ пречⷭ҇тыѧ бцⷣы и҆ всеще́драгѡ бг҃а до́брѣ вѣ́дꙋще, во ᲂу҆миле́нїи серде́чнѣмъ зове́мъ тѝ: не лишѝ и҆ на́съ твоеѧ̀ по́мощи и҆ застꙋпле́нїѧ, ст҃и́телю хрⷭ҇то́въ и҆ чꙋдотво́рче і҆ѡаса́фе.</p>
<p><red>І҆́косъ:</red></p>
<p><red>П</red>речⷭ҇тою бг҃омт҃рїю ѿ ю҆́ности въ сосꙋ́дъ бл҃года́ти и҆збра́нный, бл҃гочести́вымъ житїе́мъ вои́стинꙋ до́брый па́стырь слове́сныхъ ѻ҆ве́цъ ꙗ҆ви́лсѧ є҆сѝ, ст҃и́телю: <anchor type="page" number="647"/> тѣ́мже прїѧ́лъ є҆сѝ да́ръ и҆сцѣле́нїй ѿ возлюби́вшагѡ тѧ̀ хрⷭ҇та̀ бг҃а на́шегѡ. сегѡ̀ ра́ди зове́мъ тѝ: не лишѝ и҆ на́съ твоеѧ̀ по́мощи и҆ застꙋпле́нїѧ, ст҃и́телю хрⷭ҇то́въ и҆ чꙋдотво́рче і҆ѡаса́фе.</p>
<p><red>Пѣ́снь з҃.</red></p>
<p><red>І҆рмо́съ:</red> <red>Ю҆́</red>нѡши трѝ въ вавѷлѡ́нѣ, велѣ́нїе мꙋчи́телево на бꙋ́йство прело́жше, посредѣ̀ пла́мене вопїѧ́хꙋ: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.</p>
<p><red>С</red>т҃и́телю і҆ѡаса́фꙋ диви́мсѧ, ѽ лю́дїе, вѣ́дꙋще сего̀, а҆́ки нїкола́а чꙋдотво́рца, бѣ́дныхъ хи̑жины та́йнѡ посѣща́юща, и҆лѝ тѣ̑мъ дрова̀ свои́ма рꙋка́ма ᲂу҆готовлѧ́юща, и҆ бїє́нїѧ ѿ привра́тника прїе́млюща.</p>
<p><red>Ꙗ҆́</red>звы грѣхѡ́вныѧ на дꙋша́хъ человѣ́ческихъ прови́дѣлъ є҆сѝ, ст҃и́телю, и҆ та̑йнаѧ прегрѣшє́нїѧ и҆́хъ съ любо́вїю и҆ долготерпѣ́нїемъ ѡ҆блича́лъ є҆сѝ: тѣ́мже и҆ на́съ мл҃твою твое́ю къ покаѧ́нїю и҆ и҆справле́нїю житїѧ̀ приведѝ, и҆ дꙋ́шы на́шѧ предста́тельствомъ твои́мъ поми́лꙋй.</p>
<p><red>Ѻ҆́</red>номꙋ власти́телю ᲂу҆подо́бихсѧ а҆́зъ ѡ҆каѧ́нный, и҆́же, са́мъ беззако́ненъ бы́въ, ко ᲂу҆́зникѡмъ ѕѣлѡ̀ же́стокъ ꙗ҆влѧ́шесѧ: но ꙗ҆́коже того̀ наꙋче́нїемъ твои́мъ и҆спра́вилъ є҆сѝ, ѻ҆́тче і҆ѡаса́фе, ст҃и́телю хрⷭ҇то́въ, та́кѡ и҆ менѐ наꙋчѝ ко бли̑жнимъ ми́лостива, къ себѣ́ же же́стока бы́ти.</p>
<p><red>Ц</red>р҃ѧ̀ нбⷭ҇нагѡ до́брый во́ине и҆ ста́да хрⷭ҇то́ва вѣ́рный па́стырю, мл҃твꙋ сотворѝ ѡ҆ лю́дехъ твои́хъ, да ти́хое житїѐ на землѝ пожи́вше, жи́зни вѣ́чныѧ на нб҃сѣ́хъ сподо́бимсѧ. <anchor type="page" number="648"/></p>
<p><red>Бг҃оро́диченъ:</red></p>
<p><red>П</red>ревѣ́чнѡ ѿ ѻ҆ц҃а̀ возсїѧ́вша бг҃а сло́ва во ᲂу҆тро́бѣ пло́тїю заче́ншꙋю всѝ ᲂу҆бл҃жа́емъ, ꙗ҆́кѡ мт҃рь всѣ́хъ бг҃а.</p>
<p><red>Пѣ́снь и҃.</red></p>
<p><red>І҆рмо́съ:</red> <red>И҆</red>зба́вителю всѣ́хъ всеси́льне, посредѣ̀ пла́мене бл҃гоче́ствовавшыѧ снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀, бл҃гослови́те, по́йте гдⷭ҇а.</p>
<p><red>А҆</red>ѳана́сїю ѻ҆́номꙋ тобо́ю возлю́бленномꙋ подража́тель бы́въ, ст҃и́телю, потща́лсѧ є҆сѝ земно́е житїѐ во стра́нничестѣмъ по́двизѣ сконча́ти, и҆ кончи́нꙋ свою̀ прозрѣ́въ, пꙋтѝ дале́комꙋ небоѧ́зненнѡ вда́лсѧ є҆сѝ.</p>
<p><red>Р</red>е́клъ є҆сѝ лю́демъ, ѿ па́ствы твоеѧ̀ ѿходѧ̀: не и҆́мате менѐ жи́ва ᲂу҆зрѣ́ти. тѣ́мже въ зало́гъ ѻ҆бще́нїѧ та́мѡ гробни́цꙋ тебѣ̀ ᲂу҆стро́ити повелѣ́лъ є҆сѝ. и҆ на́съ ᲂу҆̀бо наꙋчѝ ча́съ сме́ртный па́мѧтовати и҆ ѡ҆ дꙋшѝ свое́й попече́нїе непреста́ннѡ храни́ти.</p>
<p><red>Є҆</red>ли́ка твоѧ̀ ѡ҆ мона́шестѣмъ житїѝ бѧ́ше ре́вность, толи́ка и҆ ко твои̑мъ при̑снымъ любы̀: занѐ не по пло́ти то́чїю своѝ тебѣ̀ бы́ша, но и҆ дꙋ́хомъ є҆ди́но въ бз҃ѣ съ тобо́ю ꙗ҆ви́шасѧ. тогѡ̀ ра́ди восхотѣ́лъ є҆сѝ роди́тєли твоѧ̑ пре́жде кончи́ны твоеѧ̀ посѣти́ти и҆ бл҃гослове́нїе бж҃їе тѣ̑мъ препода́ти.</p>
<p><red>И҆</red>гꙋ́менъ, близ̾ мѣ́ста твоеѧ̀ пра́ведныѧ кончи́ны подвиза́выйсѧ, ѡ҆ часѣ̀ преставле́нїѧ твоегѡ̀ видѣ́нїемъ и҆звѣствꙋ́етсѧ, и҆ свидѣ́тель вѣ́ренъ ѡ҆ твое́мъ ѿ бг҃а прославле́нїи а҆́бїе быва́етъ. и҆ на мнѣ̀ ᲂу҆̀бо твоеѧ̀ <anchor type="page" number="649"/> мл҃твы си́лꙋ покажѝ, хрⷭ҇то́въ ᲂу҆го́дниче, и҆ то́ю ѿ мꙋчи́тельства страсте́й свободи́ мѧ.</p>
<p><red>Бг҃оро́диченъ:</red></p>
<p><red>В</red>сест҃а́ѧ дв҃о, бг҃а сло́ва ро́ждшаѧ пло́тїю, дꙋшѝ моеѧ̀ мра́къ твои́ми мл҃твами ѿгна́вши, просвѣтѝ взыва́юща: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Пѣ́снь ѳ҃.</red></p>
<p><red>І҆рмо́съ:</red> <red>Р</red>жⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆з̾ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ̑ки поживѐ. тѧ̀, бцⷣе, тѣ́мъ всѝ велича́емъ.</p>
<p><red>Л</red>юбы̀ николи́же ѿпа́даетъ, глаго́летъ бж҃е́ственный дх҃ъ. и҆́стина сїѧ̀ въ чꙋдесѣ́хъ любвѐ твоеѧ̀ и҆звѣсти́сѧ, ст҃и́телю хрⷭ҇то́въ, ꙗ҆́кѡ болѧ́щымъ и҆сцѣле́нїе и҆ скорбѧ́щымъ ᲂу҆тѣше́нїе ѿ твои́хъ нетлѣ́нныхъ и҆сточа́еши моще́й.</p>
<p><red>Ю҆́</red>жскїй рѡссі́йскїѧ землѝ предѣ́лъ бл҃годаре́нїй ѡ҆ чꙋдесѣ́хъ твои́хъ и҆спо́лнисѧ и҆здре́вле: ны́нѣ же и҆ ѿ да́льнихъ стра́нъ сѣ́верныхъ притека́ющыѧ зри́мъ и҆ и҆сцѣлє́нныѧ страда́льцы, ѡ҆ твое́мъ застꙋпле́нїи ра́дꙋющыѧсѧ.</p>
<p><red>Д</red>ѣ́ти стра́ждꙋщыѧ па́че и҆ны́хъ возлюби́лъ є҆сѝ, ст҃и́телю хрⷭ҇то́въ, тѣ̑мъ и҆сцѣлє́нїѧ и҆ бл҃года́тнꙋю по́мощь ᲂу҆множа́ѧ и҆ роди́тєли и҆́хъ ѿ ско́рби къ ра́дости премѣнѧ́ѧ.</p>
<p><red>Є҆</red>лїссе́а прⷪ҇ро́ка косте́й прикоснове́нїемъ воста̀ ᲂу҆ме́рый: твои́хъ же моще́й цѣлова́нїемъ безчи́сленнїи и҆сцѣли́шасѧ лю́дїе. и҆ менѐ ᲂу҆̀бо припа́дающа и҆сцѣлѝ ѿ грѣхо́вныхъ страсте́й, и҆ вѣ́рꙋ ᲂу҆крѣпѝ многогрѣ́шныѧ дꙋшѝ моеѧ̀, ѻ҆́тче прпⷣбне. <anchor type="page" number="650"/></p>
<p><red>Х</red>рⷭ҇тѐ бж҃е, мл҃твами і҆ѡаса́фа ᲂу҆го́дника твоегѡ̀ ми́ръ цр҃кви пода́ждь и҆ бл҃гостоѧ́нїе, ѿ гла́да же и҆ па́гꙋбы и҆збавле́нїе и҆ согрѣше́нїй на́шихъ проще́нїе.</p>
<p><red>Бг҃оро́диченъ:</red></p>
<p><red>П</red>ло́дъ чре́ва твоегѡ̀, ра́дость ро́ждшаѧ, содѣ́ѧ ликостоѧ́телѧ пѣ́снь пѣ́ти тебѣ̀, велегла́снѡ ра́дꙋйсѧ провѣщава́юща.</p>
<p><red>И҆ а҆́бїе:</red></p>
<p><red>Л</red>юби́ти ᲂу҆́бѡ на́мъ, ꙗ҆́кѡ безбѣ́дное стра́хомъ, ᲂу҆до́бѣе молча́нїе: любо́вїю же, дв҃о, пѣ̑сни тка́ти спротѧже́ннѡ сложє́нныѧ неꙋдо́бно є҆́сть. но и҆, мт҃и, си́лꙋ, є҆ли́ко є҆́сть произволе́нїе, да́ждь.</p>
<p><red>Свѣти́ленъ.</red></p>
<p><red>Подо́бенъ:</red> <red>Ж</red>єны̀, ᲂу҆слы́шите:</p>
<p><red>С</red>вѣти́льникъ свѣ́тлый і҆ѡаса́фъ да воспое́тсѧ посредѣ̀ цр҃кве, ꙗ҆́кѡ и҆́нокъ преподо́бенъ и҆ ст҃и́тель че́стенъ, немꙋ́дрыхъ наказа́тель и҆ вѣ́ры ᲂу҆чи́тель, болѧ́щихъ вра́чь чꙋдотворѧ́й, бѣсѡ́въ и҆згони́тель и҆ ѡ҆ вселе́ннѣй предста́тель теплѣ́йшїй.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>В</red>е́лїе и҆ пресла́вное ржⷭ҇тва̀ твоегѡ̀ та́инство, бг҃ора́дованнаѧ ѻ҆трокови́це и҆ бг҃омт҃и дв҃о, прⷪ҇ро́цы проповѣ́даша, а҆пⷭ҇ли наꙋчи́ша, мч҃нцы и҆сповѣ́даша, а҆́гг҃ли же воспѣва́ютъ, и҆ человѣ́цы покланѧ́ютсѧ.</p>
<p><red>На хвали́техъ стїхи̑ры на д҃, гла́съ д҃.</red></p>
<p><red>Подо́бенъ:</red> <red>Ꙗ҆́</red>кѡ до́блѧ:</p>
<p><red>С</red>т҃и́телѧ гдⷭ҇нѧ мо́щи цѣлꙋ́юще, вѣ́рнїи, ѡ҆чи́стимъ себѐ ѿ скве́рны пло́ти и҆ дꙋ́ха, и҆ па́мѧтїю чꙋде́съ є҆гѡ̀ сердца̀ на̑ша ᲂу҆мили́мъ, въ покаѧ́нїи те́плѣ зовꙋ́ще <anchor type="page" number="651"/> хрⷭ҇тꙋ̀: гдⷭ҇и, ᲂу҆го́дника твоегѡ̀ мл҃твами вложѝ въ на́съ томꙋ̀ подража́ти жела́нїе. <red>Два́жды.</red></p>
<p><red>Н</red>икто́же то́щь ѿ тебє̀ и҆схо́дитъ, ст҃и́телю бж҃їй і҆ѡаса́фе, и҆ и҆сцѣле́нїе тѣ́ла и҆ дꙋшѝ ѡ҆сщ҃е́нїе всѧ́къ прїе́млетъ, а҆́ще съ вѣ́рою по́мощь твою̀ призове́тъ, и҆ ѡ҆ грѣсѣ́хъ свои́хъ покаѧ́нїе приносѧ̀, житїѐ своѐ и҆спра́вити потщи́тсѧ. томꙋ̀ ᲂу҆̀бо и҆ на́съ наꙋчѝ, ст҃е, и҆ мл҃твꙋ сотворѝ ѡ҆ сп҃се́нїи дꙋ́шъ на́шихъ.</p>
<p><red>С</red>леза́ми ᲂу҆миле́нїѧ ли́ца своѧ̑ ѡ҆роша́юще, вѣ́рнїи, цѣлꙋ́имъ ᲂу҆го́дника нетлѣ̑нныѧ мо́щи, ꙗ҆́кѡ рѣкꙋ̀ чꙋде́съ и҆ и҆сцѣле́нїй и҆сто́чникъ неѡскꙋ́дный, ꙗ҆́кѡ бж҃е́ственныѧ си́лы зна́менїе ꙗ҆снѣ́йшее, є҆́же въ на̑ша маловѣ̑рнаѧ времена̀ въ сердца́хъ вѣ́рꙋ ᲂу҆множа́етъ, невѣ̑рныѧ же къ вѣ́рѣ возво́дитъ и҆ ст҃и́телѧ бж҃їѧ чти́ти всѣ́хъ наꙋча́етъ.</p>
<p><red>Сла́ва, гла́съ и҃:</red></p>
<p><red>Ѽ</red> пресла́внагѡ чꙋдесѐ! ѽ бж҃е́ственнагѡ къ на́мъ грѣ̑шнымъ долготерпѣ́нїѧ! ꙗ҆́кѡ ᲂу҆мно́жившымсѧ собла́знѡмъ на землѝ и҆ вѣ́рѣ ѕѣлѡ̀ ᲂу҆ма́леннѣй, чꙋдє́снаѧ ᲂу҆множа́ютсѧ ѿ моще́й ст҃и́телѧ и҆сцѣлє́нїѧ. зри́те ᲂу҆̀бо, лю́дїе рѡссі́йстїи и҆ всѧ̑ вѣ̑рнаѧ хрⷭ҇то́вы цр҃кве ча́да, коли́кѡ мо́жетъ мл҃тва пра́веднича, ка́кѡ дре́внихъ чꙋде́съ подо́бїе дне́сь на́мъ ꙗ҆влѧ́етсѧ. сла́ва тебѣ̀, хрⷭ҇тѐ бж҃е, ꙗ҆́кѡ ты̀ є҆сѝ ст҃ы́ми чꙋдодѣ́йствꙋѧй: сотвори́ ны достѡ́йны толи́кїѧ бл҃года́ти бы́ти, слы́шатєли и҆ свидѣ́тєли чꙋде́съ ст҃а́гѡ і҆ѡаса́фа сꙋ́щыѧ, и҆ и҆зба́ви на́съ ѿ безмѣ́рныхъ грѣхѡ́въ, и҆ ра́дость сп҃се́нїѧ твоегѡ̀ пода́ждь на́мъ. <anchor type="page" number="652"/></p>
<p><red>И҆ ны́нѣ, бг҃оро́диченъ:</red></p>
<p><red>В</red>лⷣчце, прїимѝ мл҃твы ра̑бъ твои́хъ, и҆ и҆зба́ви на́съ ѿ всѧ́кїѧ нꙋ́жды и҆ печа́ли.</p>
<p><red>Славосло́вїе вели́кое, и҆ ѿпꙋ́стъ.</red></p>
<p><red>На лїтꙋргі́и слꙋ́жба всѧ̀ ст҃и́тельскаѧ.</red></p>
<footer/>
</document>
