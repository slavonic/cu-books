<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="62"/>
<p><red>Мѣ́сѧца тогѡ́же въ д҃-й де́нь.</red></p>
<p><red>Ст҃а́гѡ свѧщенномꙋ́ченика вавѵ́лы, є҆пі́скопа вели́кїѧ а҆нтїохі́и: И҆ ст҃а́гѡ прⷪ҇ро́ка и҆ бг҃ови́дца мѡѷсе́а. И҆ ст҃и́телѧ і҆ѡаса́фа бѣлгоро́дскагѡ.</red> <red>С</red>лꙋ́жба є҆гѡ̀ пи́сана въ приложе́нїи. <red>И҆ пра́зднованїе прест҃ѣ́й бцⷣѣ, въ че́сть і҆кѡ́ны є҆ѧ̀ неѡпали́мыѧ кꙋпины̀.</red> <red>С</red>лꙋ́жба є҆ѧ̀ пи́сана въ приложе́нїи.</p>
<p><red>На</red> <red>Г</red>дⷭ҇и, воззва́хъ: <red>стїхи̑ры на ѕ҃, гла́съ ѕ҃. Поⷣ:</red> <red>В</red>сѐ ѿло́жше:</p>
<p><red>К</red>ро́вїю ѡ҆багри́въ ꙳ твою̀ свѧще́ннꙋю ѻ҆де́ждꙋ, ꙳ вше́лъ є҆сѝ во ст҃а̑ѧ ст҃ы́хъ, ꙳ ст҃ъ ты̀ бы́въ, вавѵ́ло сла́вне, ꙳ и҆ ꙗ҆́вѣ всегда̀ наслажда́ѧсѧ ѡ҆боже́нїѧ, ꙳ ᲂу҆краша́емь и҆ мꙋче́нїемъ сїѧ́ѧ, ꙳ и҆ а҆́гг҃лъ показꙋ́ѧсѧ ꙳ чистѣ́йшими причащє́нїи. ꙳ тѣ́мъ тѧ̀ чти́мъ, ꙳ и҆ любо́вїю пра́зднꙋемъ ꙳ твоѐ свѧще́ннѣйшее торжество̀ ꙳ достоблаже́нне.</p>
<p><red>Ж</red>елѣ́зомъ ѡ҆ко́ванъ, ꙳ непреткнове́ннѡ стезю̀ ше́ствовалъ є҆сѝ, прпⷣбне, ꙳ къ небе́сномꙋ гра́дꙋ ведꙋ́щꙋю, ꙳ честны́ми ра́нами, ꙳ вавѵ́ло всемꙋ́дре, ꙳ ꙗ҆́коже ᲂу҆́тварїю ѡ҆бложе́нъ. ꙳ въ него́же вше́дъ ꙗ҆́кѡ побѣди́тель и҆́стиннѣйшїй, ꙳ и҆ мꙋ́ченикъ непобѣди́мь, ꙳ и҆ свѧщеннодѣ́йственникъ свѧще́ннѣйшїй, ꙳ пое́ши со а҆́гг҃лы пѣснопѣ́нїе ꙳ бжⷭ҇твенное чи́стѡ: ꙳ ст҃ъ, ст҃ъ, ст҃ъ, трⷪ҇це є҆диносꙋ́щнаѧ.</p>
<p><red>С</red>та́дꙋ предста́тельствꙋѧ ꙳ слове́сномꙋ, і҆ера́рше, ꙳ па́лицею зна́нїѧ, ꙳ на ѕла́цѣ воспита́лъ є҆сѝ сїѐ вѣ́ры, ꙳ и҆ ѿ ѕвѣре́й спа́слъ є҆сѝ, ꙳ и҆ бг҃а возвесели́лъ є҆сѝ, ꙳ съ высоты̀ тѧ̀ па́ствꙋющаго. ꙳ є҆го́же предъ безбо́жными, блаже́нне, <anchor type="page" number="63"/> проповѣ́дꙋѧ, ꙳ ꙗ҆́кѡ неѕло́биво закла́лсѧ є҆сѝ а҆́гнѧ ра́дꙋѧсѧ, ꙳ съ неѕло́бивыми ѻ҆́трѡки, и҆ приве́лсѧ є҆сѝ съ ни́ми, же́ртва благово́нна всецѣ́ла, вавѵ́ло всечꙋ́дный.</p>
<p><red>И҆́ны стїхи̑ры прⷪ҇ро́ка, гла́съ д҃. Подо́бенъ:</red> <red>З</red>ва́нный свы́ше:</p>
<p><red>Н</red>аꙋчи́всѧ бж҃їимъ та́йнамъ, ꙳ добро́ты незрече́нныѧ и҆ сла́вы чꙋдесе́мъ, ꙳ мѡѷсе́е бг҃ови́дче всехва́льне, сѣ́ньми и҆ начерта̑нїи, и҆ во ѻ҆́бразѣхъ сїѧ̑ провозвѣсти́лъ є҆сѝ. тѣ́мъ бжⷭ҇твеннагѡ сїѧ́нїѧ первонача́льнагѡ нача̑ла, ꙳ без̾ѻбра́зными ѻ҆́бразы, ꙳ и҆ невеще́ственными вещмѝ вво́диши воѡбражє́ннаѧ на́мъ, и҆ є҆́же ѡ҆божи́тисѧ надъ фараѡ́номъ, ꙗ҆́кѡ бг҃ъ, бл҃же́нне, ѻ҆бѣ́томъ и҆ бл҃года́тїю стѧжа́въ, ꙳ молѝ ѡ҆ всѣ́хъ чтꙋ́щихъ тѧ̀.</p>
<p><red>Т</red>ы̀ добродѣ́тельми превше́дъ, ꙳ въ видѣ́нїи бы́лъ є҆сѝ бли́зъ всѣ́хъ бг҃а. посредѣ̀ ви́хра и҆ мра́ка же и҆ ѻ҆́блака внꙋ́трь бы́въ, ꙳ ве́сь просла́вилсѧ є҆сѝ. ꙳ ѿтꙋ́дꙋ прїѧ́тъ скрижа̑ли бжⷭ҇твенныхъ писа́нїй, и҆ равноа́гг҃льнѡ благода́тїю, ꙳ ꙗ҆́снѡ блиста́еши дꙋше́вными ѻ҆чесы̀, ꙳ вкꙋ́пѣ и҆ тѣле́сными, ꙳ и҆ спокрыва́еши ѕловѣ́рное ѡ҆слѣпле́нїе, ꙗ҆влѧ́ѧ вѣ̑рнымъ ѿкрове́нїе, ты̀ и҆ сло́вомъ подава́еши, ꙳ молѝ спасти́сѧ на́мъ.</p>
<p><red>В</red>ъ бг҃одѣ́льнѣй и҆ ѻ҆гнено́снѣй, бжⷭ҇твеннѣй любвѝ, бы́лъ є҆сѝ собесѣ́дникъ, ꙳ ꙗ҆́кѡ дрꙋ́гꙋ дрꙋ́гъ бг҃ꙋ, ꙳ и҆ лице́мъ къ лицꙋ̀, мѡѷсе́е треблаже́нне, ꙳ на творца̀ своего̀ воззрѣ́въ, ви́диши за̑днѧѧ заре́ю сегѡ̀ ꙗ҆́вѣ, и҆ чре́зъ сква́жню навы́кнꙋвъ, ꙳ пло́тїю сло́ва бꙋ́дꙋщее тебѣ̀ бг҃оѧвле́нїе. ꙳ тѣ́мже и҆ сто́лпъ пред̾иды́й, ꙳ пресла́внѡ предъ людьмѝ бг҃омꙋ́дрыми, предхо́диши и҆ спаса́еши вѣ́рнѡ хва́лѧщыѧ тѧ̀.</p>
<p><red>Сла́ва, свѧщенномꙋ́ченика, гла́съ ѕ҃. Самогла́сенъ:</red></p>
<p><red>В</red>осхо́дный степе́нь цр҃ковь стѧжа̀ свѧщє́нныѧ твоѧ̑ по́двиги, свѧщенномꙋ́чениче вавѵ́ло, ꙗ҆́же и҆ храни́ши <anchor type="page" number="64"/> незы́бленꙋ и҆ ненавѣ́тнꙋ ѿ волкѡ́въ держа́вныхъ, проповѣ́дꙋющꙋю дѡ́блести твоѧ̑, и҆ велича́ющꙋю съ тобо́ю младе́нцы, за хрⷭ҇та̀ заколє́нныѧ съ тобо́ю, бл҃же́нне.</p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ:</red> <red>Т</red>ридне́венъ:</p>
<p><red>З</red>ача́тїе твоѐ безсѣ́менно, и҆ рожде́нїе безболѣ́зненно помышлѧ́ющи, ᲂу҆дивлѧ́юсѧ ѕѣлѡ̀: ка́кѡ си́це ꙗ҆́кѡ ѕлодѣ́й благоволи́лъ є҆сѝ ᲂу҆мре́ти сн҃е, пречⷭ҇таѧ взыва́ше;</p>
<p><red>На стїхо́внѣ ѻ҆ктѡ́иха. Сла́ва, свѧщенномꙋ́ченика, гла́съ ѕ҃.</red></p>
<p><red>С</red>ꙋди́щꙋ мꙋчи́телевꙋ предстоѧ̀, и҆ подвиза́ѧсѧ за благоче́стїе, взыва́лъ є҆сѝ: сѐ а҆́зъ и҆ дѣ́ти, ꙗ҆̀же мнѣ̀ дадѐ бг҃ъ: съ ни́миже вѣнча́всѧ на нб҃сѣ́хъ, вавѵ́ло свѧщенномꙋ́чениче, молѝ непреста́ннѡ, сѣте́й врага̀ и҆зба́витисѧ дꙋша́мъ на́шымъ.</p>
<p><red>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. Поⷣ:</red> <red>Т</red>ридне́венъ:</p>
<p><red>Л</red>ю́ди беззако́ннѣйшыѧ, безъ пра́вды пригвозда́ющыѧ тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже сѷмеѡ́нъ проречѐ, ᲂу҆тро́бою сп҃се, ᲂу҆ѧзвлѧ́шесѧ.</p>
<p><red>Тропа́рь, гла́съ д҃:</red></p>
<p><red>И҆</red> нра́вѡмъ прича́стникъ, и҆ престо́лѡмъ намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ бг҃одꙋхнове́нне, въ видѣ́нїѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве, свѧщенномꙋ́чениче вавѵ́ло, молѝ хрⷭ҇та̀ бг҃а, спасти́сѧ дꙋша́мъ на́шымъ.</p>
<p><red>И҆ прⷪ҇ро́ка гла́съ в҃:</red></p>
<p><red>П</red>рⷪ҇ро́ка твоегѡ̀ мѡѷсе́а па́мѧть, гдⷭ҇и, пра́зднꙋюще, тѣ́мъ тѧ̀ мо́лимъ, спасѝ дꙋ́шы на́шѧ.</p>
<p><red>И҆лѝ се́й, гла́съ то́йже:</red></p>
<p><red>Н</red>а высотꙋ̀ добродѣ́телей возше́лъ є҆сѝ, прⷪ҇ро́че мѡѷсе́е: и҆ сегѡ̀ ра́ди сподо́билсѧ є҆сѝ ви́дѣти сла́вꙋ бж҃їю, скрижа̑ли благода̑тныѧ зако́на прїѧ́тъ, и҆ начерта́нїй благода́ть въ себѣ̀ носѧ̀, и҆ прⷪ҇ро́кѡвъ, бы́лъ є҆сѝ честна́ѧ похвала̀ и҆ бл҃гоче́стїѧ вели́кое та́инство. <anchor type="page" number="65"/></p>
<p><red>На ᲂу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ два̀. І҆ѡа́нна мона́ха:</red></p>
<p><red>Гла́съ ѕ҃. Пѣ́снь а҃. І҆рмо́съ:</red></p>
<p><red>Ꙗ҆́</red>кѡ по сꙋ́хꙋ, пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</p>
<p><red>С</red>вои́ми кровьмѝ, ꙗ҆́кѡ мѡѷсе́й чермно́е мо́ре безво́лненнѡ проше́дъ, вавѵ́ло бл҃же́нне, бг҃ꙋ побѣ́днꙋю пѣ́снь вопїѧ́лъ є҆сѝ: воспои́мъ гдⷭ҇ꙋ, ꙗ҆́кѡ просла́висѧ.</p>
<p><red>Т</red>ы̀ земны́хъ преѡби́дѣлъ є҆сѝ жела́нїе, бжⷭ҇твенномꙋ повинꙋ́въ жела́нїю, є҆́же жи́ти, вавѵ́ло бл҃же́нне, хрⷭ҇то́вꙋ грѧды́й ви́дѣти красотꙋ̀.</p>
<p><red>П</red>ребжⷭ҇твенныѧ трⷪ҇цы ꙗ҆́кѡ сы́й рачи́тель, съ тремѝ ᲂу҆́мерлъ є҆сѝ ѻ҆́трѡки ра́дꙋѧсѧ, вавѵ́ло бл҃же́нне, при́снѡ приводѧ̀ дꙋ́шы сїѧ̀ жела́нїемъ.</p>
<p><red>Бг҃оро́диченъ:</red></p>
<p><red>С</red>воего̀ прїе́мши содѣ́телѧ, ꙗ҆́кѡ са́мъ восхотѣ̀, и҆зъ безсѣ́меннагѡ чре́ва твоегѡ̀, па́че ᲂу҆ма̀ воплоща́ема чи́стаѧ, тва́рей и҆́стиннѡ показа́ласѧ є҆сѝ влⷣчца.</p>
<p><red>И҆́нъ канѡ́нъ прⷪ҇ро́ка, є҆гѡ́же краегране́сїе:</red> <red>М</red>ѡѷсе́й прⷪ҇ро́кѡвъ пе́рвый да похва́литсѧ словесы̀.</p>
<p><red>В</red>ъ бг҃оро́дичныхъ же, Кли́ментово.</p>
<p><red>Г</red>ла́съ д҃. Пѣ́снь а҃. І҆рмо́съ:</p>
<p><red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</p>
<p><red>М</red>ѡѷсе́й прⷪ҇ро́кѡвъ да восхва́литсѧ пе́рвый, ꙗ҆́кѡ предъ бг҃омъ бесѣ́довавъ пе́рвый ꙗ҆́вѣ лице́мъ къ лицꙋ̀, не въ гада́нїихъ рече́нїй, но ꙗ҆́кѡ въ ви́дѣ пло́ти ви́дѣвъ того̀.</p>
<p><red>Ꙗ҆́</red>кѡ бжⷭ҇твенна народоводи́телѧ, и҆ и҆зба́вителѧ тѧ̀ <anchor type="page" number="66"/> ро́дꙋ твоемꙋ̀ і҆и҃лю, мѡѷсе́е бг҃ови́дче, дадѐ бг҃ъ, ѻ҆ц҃ꙋ̀ ꙗ҆́коже помоли́сѧ, ѡ҆бѣтова́нїѧ пома́занїемъ провозвѣща́ѧ твоѐ рожде́нїе.</p>
<p><red>М</red>ꙋ́дрости тѧ̀ сокро́вище ѡ҆брѣто́ша рѡ́дныѧ добродѣ́тєли, сокрове́но зна́нїемъ бж҃їимъ, ꙗ҆́коже въ ковче́зѣ, бг҃ови́дче мѡѷсе́е: тѣ́мъ тѧ̀ воспита́ше цари́ца и҆ бжⷭ҇твенный про́мыслъ.</p>
<p><red>Бг҃оро́диченъ:</red></p>
<p><red>Оу҆</red>страши́сѧ мѡѷсе́й ви́дѣвъ пресла́вное въ пе́рвыхъ видѣ́нїе, кꙋпинѣ̀ и҆ пла́меню стра́нное смѣше́нїе, бг҃а и҆зъ дв҃ы мт҃ре проѡбразꙋ́ющее нетлѣ́ннаго, є҆го́же, минꙋ́въ времена̀, ви́дѣ пло́тїю.</p>
<p><red>Пѣ́снь г҃. І҆рмо́съ:</red></p>
<p><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.</p>
<p><red>Н</red>ѣ́сть ст҃ъ ꙗ҆́коже ты̀ гдⷭ҇и бж҃е мо́й, возвы́сивый ро́гъ вѣ́рнагѡ твоегѡ̀ вавѵ́лы, и҆ вѣнча́въ є҆го̀ вѣнце́мъ и҆сповѣ́данїѧ твоегѡ̀.</p>
<p><red>М</red>ч҃никѡвъ бы́сть крѣ́пость, гдⷭ҇и, крⷭ҇тъ тво́й ᲂу҆тверди́вый ѻ҆́троки съ бл҃же́ннымъ вавѵ́лою, и҆ низложи́вый тѣ́ми пре́лести безбо́жныѧ де́рзѡсти.</p>
<p><red>К</red>рѣ́пость ѡ҆скꙋдѣ̀, хрⷭ҇тѐ, дїа́волѧ въ коне́цъ: неѕло́бивыми бо дѣтьмѝ, и҆ бжⷭ҇твеннымъ вавѵ́лою побѣжда́етсѧ крѣ́пкїй, и҆ посмѣва́емь є҆́сть ѡ҆ ни́хъ порꙋга́емь.</p>
<p><red>Бг҃оро́диченъ:</red></p>
<p><red>Б</red>жⷭ҇твеннагѡ ржⷭ҇тва̀ твоегѡ̀, чⷭ҇таѧ, всѧ́кїй є҆стества̀ чи́нъ прехо́дитъ чꙋ́до: бг҃а бо преесте́ственнѡ зачала̀ є҆сѝ во ᲂу҆тро́бѣ, и҆ ро́ждши пребыва́еши приснодв҃а.</p>
<p><red>И҆́нъ. І҆рмо́съ:</red></p>
<p><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ᲂу҆тверди́сѧ въ гдⷭ҇ѣ се́рдце моѐ.</p>
<p><red>В</red>есьма̀ неизрече́ннагѡ зна́нїѧ и҆спо́лнилсѧ є҆сѝ, бг҃ови́дче, <anchor type="page" number="67"/> дх҃ъ ст҃ы́й чрезъ а҆́гг҃ла, дре́внихъ наꙋчи́ тѧ зна́нїю ꙗ҆́снѡ.</p>
<p><red>Н</red>осѧ́й свѣ́тлѡ бжⷭ҇твєнныѧ зари̑, бг҃озна́меньми ᲂу҆диви́лъ є҆сѝ є҆гѵ́петъ, претворѧ́ѧ стїхі́й, пресла́вне, є҆стество̀, премꙋ́дре.</p>
<p><red>Ѡ҆</red>зарѧ́етъ кра́сное добро́ты твоеѧ̀, ѿ бжⷭ҇твенныѧ зарѝ свѣ́тлое, бл҃же́нне, жи́тельство, ꙳ и҆ къ бжⷭ҇твеннѣй несы́тнѡ всѧ̑ привлечѐ красотѣ̀.</p>
<p><red>Бг҃оро́диченъ:</red></p>
<p><red>В</red>зѧ́лсѧ є҆сѝ стра́шнымъ видѣ́нїемъ къ ᲂу҆жа́сномꙋ зрѣ́нїю, премꙋ́дре: но возбранѝ гла́съ гдⷭ҇а, ро́ждшагѡсѧ и҆зъ дв҃ы пло́тїю.</p>
<p><red>Конда́къ прⷪ҇ро́ка, гла́съ в҃:</red></p>
<p><red>Л</red>и́къ прⷪ҇ро́ческїй, съ мѡѷсе́емъ и҆ а҆арѡ́номъ, весе́лїемъ дне́сь весели́тсѧ, ꙗ҆́кѡ коне́цъ прⷪ҇ро́чествїѧ и҆́хъ на на́съ и҆спо́лнисѧ: дне́сь сїѧ́етъ крⷭ҇тъ, и҆́мже на́съ спа́слъ є҆сѝ тѣ́хъ моли́твами, хрⷭ҇тѐ бж҃е, поми́лꙋй на́съ.</p>
<p><red>Сѣда́ленъ свѧщенномꙋ́ченика, гла́съ г҃. Поⷣ:</red> <red>Б</red>жⷭ҇твенныѧ вѣ́ры:</p>
<p><red>Т</red>оча̀ вѣ́ры и҆сповѣ́данїе, пре́лесть ᲂу҆гаси́лъ є҆сѝ ѕлосла́вїѧ, ѡ҆бличи́въ і҆́дѡльское безбо́жїе, и҆ всесожже́нїе бжⷭ҇твенное бы́въ, чꙋдотворе́ньми ѡ҆роша́еши концы̀:ѻ҆́ч҃е прпⷣбне, хрⷭ҇та̀ бг҃а молѝ дарова́ти на́мъ ве́лїю ми́лость.</p>
<p><red>Сла́ва, и҆́нъ сѣда́ленъ прⷪ҇ро́ка, гла́съ д҃:</red></p>
<p><red>П</red>рⷪ҇ро́кѡвъ всѣ́хъ тѧ̀ пе́рваго, ꙗ҆́кѡ сꙋ́ща благоче́стнѡ вѣ́дꙋще, восхвалѧ́емъ вѣ́рнїи: пе́рвый бо бг҃а ви́дѣлъ є҆сѝ, ꙗ҆́коже мо́щно бѧ́ше человѣ́кꙋ ви́дѣти.</p>
<p><red>И҆ ны́нѣ, бг҃оро́диченъ:</red></p>
<p><red>П</red>речⷭ҇тыѧ рꙋ́ки твоѧ̑, дв҃ома́ти, просте́рши, покры́й ᲂу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь хрⷭ҇тѐ, ми́лѡсти твоѧ̑.</p>
<p><red>Крⷭ҇тобг҃оро́диченъ:</red></p>
<p><red>Н</red>а дре́вѣ ви́дѧщи воздви́жена сн҃а твоего̀, пречⷭ҇таѧ, ᲂу҆тро́бою ма́тернею растерза́ема, жа́лостнѡ взыва́ла є҆сѝ: ᲂу҆вы̀ мнѣ̀, ка́кѡ заше́лъ є҆сѝ свѣ́те мо́й безлѣ́тный. <anchor type="page" number="68"/></p>
<p><red>Пѣ́снь д҃. І҆рмо́съ:</red></p>
<p><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</p>
<p><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, предъ сꙋди́щемъ вопїѧ́лъ є҆сѝ, мꙋчи́тельскихъ преще́нїй небоѧ́зненъ, свѧщенномч҃ниче вавѵ́ло, въ гдⷭ҇ѣ ра́дꙋѧсѧ.</p>
<p><red>Ж</red>е́ртвꙋ непоро́чнꙋ, стра́шнꙋ, безкро́внꙋ, гдⷭ҇ꙋ приносѧ̀, и҆ себѐ сама́го заколе́нїе кро́вїю, свѧщенномꙋ́чениче вавѵ́ло, нескве́рно приве́лъ є҆сѝ.</p>
<p><red>Д</red>ѣте́й, прпⷣбне, младо́е мꙋдрова́нїе, ꙗ҆́кѡ мꙋ́дръ дѣтоꙋчи́тель, дꙋхо́внымъ воспита́въ млеко́мъ, свѧщенномч҃ниче вавѵ́ло, въ соверше́нїе и҆спра́вилъ є҆сѝ.</p>
<p><red>Бг҃оро́диченъ:</red></p>
<p><red>Ꙗ҆́</red>кѡ и҆́стиннѡ невѣща̑нна и҆ непости̑жна, твоегѡ̀, бцⷣе, благолѣ́пнагѡ сꙋ́ть ржⷭ҇тва̀, сꙋ́щымъ на землѝ и҆ на нб҃сѝ приснодв҃о, та̑инства.</p>
<p><red>И҆́нъ. І҆рмо́съ:</red></p>
<p><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</p>
<p><red>Г</red>ꙋгна́нїю ѧ҆зы́ка и҆ гла́са твоегѡ̀ ᲂу҆ѧсни́вшꙋсѧ, бжⷭ҇твеннымъ про́мысломъ, бг҃ови́дче, виті́ѧ та̑инъ бж҃їихъ ꙗ҆ви́лсѧ є҆сѝ глаго́лы, и҆ ра́нами ꙗ҆́звилъ є҆сѝ є҆гѵ́петъ.</p>
<p><red>К</red>о́ль пресла́вно зва́нїе твоѐ, ѽ бг҃ови́дче! ко́ль стра́шна дѣла̀ твои́хъ чꙋде́съ. ꙗ҆ви́сѧ бо сы́й тебѣ̀ бг҃ъ, и҆ сла́вою возвы́сивъ тѧ̀, і҆и҃лю спаси́телѧ посла̀.</p>
<p><red>В</red>сѧ́кагѡ перворо́дна порази́лъ є҆сѝ є҆гѵ́петскагѡ, ꙗ҆́кѡ хрⷭ҇то́съ де́мѡнѡвъ ᲂу҆мертвѝ держа́вꙋ: ѻ҆́бразъ бо бꙋ́дꙋщагѡ, тобо́ю дѣ́йствꙋємаѧ и҆́стиннѡ бы́ша, сла́вне.</p>
<p><red>Бг҃оро́диченъ:</red></p>
<p><red>Н</red>е приближа́йсѧ сѣ́мѡ, мѡѷсе́й слы́шавъ, бж҃їю гла́сꙋ вопїю́щꙋ и҆зъ пла́мене кꙋпины̀: свѧ́то бо мѣ́сто въ лѣ́потꙋ преднаписа̀, пло́тїю роди́тисѧ хрⷭ҇тꙋ̀ и҆зъ чⷭ҇тыѧ. <anchor type="page" number="69"/></p>
<p><red>Пѣ́снь є҃. І҆рмо́съ:</red></p>
<p><red>Б</red>ж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</p>
<p><red>Б</red>жⷭ҇твеннꙋю бл҃года́ть твою̀, і҆и҃се, свѧщенномꙋ́ченикъ вавѵ́ла, и҆́стиннѡ съ высоты̀ прїѧ́ше, ꙗ҆́кѡ и҆ дѣ́ти ю҆́ныѧ къ твое́й любвѝ приведѐ, и҆ сме́рти къ преѡби́дѣнїю.</p>
<p><red>Б</red>жⷭ҇твеннымъ зна́нїемъ твои́мъ ѡ҆сїѧ́всѧ свѧщенномч҃никъ вавѵ́ла, всѧ̑ ᲂу҆ча́ше, гдⷭ҇и, тѧ̀ вѣ́дѣти є҆ди́наго бг҃а, сꙋ́щѡ гдⷭ҇а, ѿ мра́ка и҆ льстѝ взыва́юща.</p>
<p><red>Б</red>жⷭ҇твеннымъ и҆збра́нїемъ твои́мъ прозна́менавсѧ свѧщенномч҃никъ вавѵ́ла, слове́сное пастѝ ста́до твоѐ, тебѣ̀ прино́ситъ, сло́ве бж҃їй, кро́вь свою̀, къ стезѝ спасе́нїѧ всѣ́хъ мꙋ́дрѣ пꙋтеводѧ̀.</p>
<p><red>Бг҃оро́диченъ:</red></p>
<p><red>Б</red>цⷣꙋ тѧ̀ ѿ дꙋшѝ, влⷣчце мі́ра бл҃га́ѧ, и҆сповѣ́дꙋющыѧ спаса́й: тѧ́ бо предста́тельницꙋ непобѣди́мꙋ и҆́мамы, сꙋ́щꙋю бг҃ороди́тельницꙋ.</p>
<p><red>И҆́нъ. І҆рмо́съ:</red></p>
<p><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ тѧ̀.</p>
<p><red>Оу҆</red>дарѧ́еши чермно́е, и҆ твори́ши раздѣлє́нїѧ мнѡ́гаѧ, жезло́мъ твои́мъ, ѽ бг҃ови́дче, да пока́жеши въ се́мъ крⷭ҇та̀ бжⷭ҇твеннꙋю си́лꙋ.</p>
<p><red>Ѽ</red> дерзнове́нїѧ прелюбе́знагѡ! ѽ простоты̀ дꙋшѝ чи́стыѧ. а҆́ще позна́лъ є҆си́ мѧ па́че всѣ́хъ, къ бг҃ꙋ бг҃ови́децъ речѐ, разꙋ́мнѡ мнѣ̀ ꙗ҆ви́сѧ.</p>
<p><red>К</red>а́менемъ покры́всѧ, не ви́дѣлъ є҆сѝ бж҃їѧ лица̀ ꙗ҆́кѡ ᲂу҆тае́на, ѽ бг҃ови́дче, воплоще́нїе же позна́лъ є҆сѝ сло́ва ꙗ҆́кѡ за̑днѧѧ.</p>
<p><red>Бг҃оро́диченъ:</red></p>
<p><red>В</red>ше́лъ є҆сѝ чꙋ́вственнѣ во мра́къ, и҆ навы́клъ є҆сѝ неизречє́ннаѧ, ѽ бг҃ови́дче, ꙗ҆́кѡ хо́щетъ и҆зъ дв҃ы бг҃ъ пло́тїю роди́тисѧ сп҃съ. <anchor type="page" number="70"/></p>
<p><red>Пѣ́снь ѕ҃. І҆рмо́съ:</red></p>
<p><red>Ж</red>ите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</p>
<p><red>Ж</red>ите́йское мо́ре преле́стное зрѧ̀ волнꙋ́емо бꙋ́рею, вавѵ́ла пресла́вный страда́лецъ, вопїѧ́ше: возведѝ и҆зъ тлѝ жи́знь мою̀ многоми́лостиве.</p>
<p><red>Х</red>рⷭ҇тꙋ̀ подо́бѧсѧ, за па́ствꙋ дꙋ́шꙋ твою̀ пре́далъ є҆сѝ, ѽ сла́вный мч҃ниче, и҆ страда́льче вавѵ́ло бл҃же́нне, и҆ прелє́стныѧ стѣ́ны разори́лъ є҆сѝ.</p>
<p><red>Д</red>ѣте́й непостоѧ́нное ᲂу҆твердѝ мꙋ́дрѣ свои́ми страда́ньми вавѵ́ла приснопа́мѧтный страда́лецъ, къ жи́зни небе́снѣй ѿ землѝ приводѧ̀ пресла́вный.</p>
<p><red>Бг҃оро́диченъ:</red></p>
<p><red>П</red>речⷭ҇таѧ влⷣчце, ро́ждшаѧ земны̑мъ ко́рмчїю гдⷭ҇а, страсте́й мои́хъ непостоѧ́нное и҆ лю́тое ᲂу҆кротѝ смꙋще́нїе, и҆ тишинꙋ̀ пода́ждь се́рдцꙋ моемꙋ̀.</p>
<p><red>И҆́нъ. І҆рмо́съ:</red></p>
<p><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</p>
<p><red>В</red>о́инство стѧжа́въ бж҃їе і҆и҃ль си́льное, се́дмь ᲂу҆́бѡ ѕлѡ́бы хананє́йскїѧ ꙗ҆зы́ки погꙋби́лъ є҆сѝ, лю́демъ ты̀ въ наслѣ́дїе да́въ зе́млю и҆́хъ.</p>
<p><red>Н</red>еизглаго́ланнѡ вше́дъ во мра́къ бжⷭ҇твенный, мѡѷсе́е, и҆дѣ́же бг҃ъ бѧ́ше зовы́й тѧ̀, пи̑санныѧ скрижа̑ли пе́рстомъ є҆гѡ̀ закѡ́нныѧ прїѧ́лъ є҆сѝ, ꙗ҆́кѡ вели́къ ᲂу҆го́дникъ є҆гѡ̀.</p>
<p><red>П</red>оста́ви послꙋ́шати бг҃ъ гла́са своегѡ̀ бг҃ови́дца мѡѷсе́а, себѐ сама́го є҆мꙋ̀ ꙗ҆ви́въ, да пока́жетъ стра́шное со сла́вою та́инство своѐ.</p>
<p><red>Бг҃оро́диченъ:</red></p>
<p><red>М</red>а́нїемъ бжⷭ҇твеннымъ тѧ̀ преднаписꙋ́етъ мѡѷсе́й <anchor type="page" number="71"/> сла́вный, ковче́гъ, бцⷣе, зарѧ́ми дх҃а всю́дꙋ, ꙗ҆́кѡ зла́томъ покрове́нъ въ сла́вꙋ бж҃їю.</p>
<p><red>Конда́къ свѧщенномꙋ́ченикꙋ, гла́съ и҃. Подо́бенъ:</red> <red>Ꙗ҆́</red>кѡ нача́тки:</p>
<p><red>Ꙗ҆́</red>кѡ благоче́стїѧ проповѣ́дника, и҆ страда́льцєвъ ᲂу҆твержде́нїе, цр҃ковь сла́витъ тѧ̀, вавѵ́ло сла́вне, ѡ҆свѣща́ема дне́сь: но ꙗ҆́кѡ и҆мѣ́ѧ дерзнове́нїе ко гдⷭ҇ꙋ, въ ми́рѣ соверше́ннѣмъ велича́ющыѧ и҆ восхвалѧ́ющыѧ тѧ̀, сохрани́ти хрⷭ҇тꙋ̀ моли́сѧ, ѽ многострада́льне.</p>
<p><red>І҆́косъ:</red></p>
<p><red>М</red>їрскꙋ́ю ꙗ҆́вѣ сꙋетꙋ̀ помышлѧ́ѧ мі́ра ѿчꙋжде́нный, и҆ стрⷭ҇ти хрⷭ҇то́вы подража́въ, плотскі̑ѧ стра̑сти ѡ҆мертви́лъ є҆сѝ: и҆ крⷭ҇тъ тво́й взе́мъ, послѣ́довалъ є҆сѝ, мꙋ́чениче, зижди́телю твоемꙋ̀: и҆ пребыва́ѧ съ ни́мъ ны́нѣ, моли́сѧ ѡ҆ чествꙋ́ющихъ тѧ̀ и҆́стиннѡ, ѽ многострада́льне.</p>
<p><red>Пѣ́снь з҃. І҆рмо́съ:</red></p>
<p><red>Р</red>осода́тельнꙋ ᲂу҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>Н</red>бⷭ҇наѧ чинонача̑лїѧ дне́сь, побѣдоно́сцы зрѧ́ще ю҆́ныѧ на пре́лесть, и҆ чꙋ́днаго вавѵ́лꙋ, вопїѧ́хꙋ сра́дꙋющесѧ хрⷭ҇тꙋ̀: бл҃гослове́нъ є҆сѝ гдⷭ҇и бж҃е ѻ҆тцє́въ на́шихъ.</p>
<p><red>В</red>лⷣчнѧ свѣтоно́снаѧ ᲂу҆ѧснѝ бл҃года́ть соше́дшыѧсѧ вѣ̑рныѧ, вѣнцено́сный же сла́вный вавѵ́ла, повелѣва́етъ сра́дꙋющымсѧ вопи́ти: бл҃гослове́нъ є҆сѝ гдⷭ҇и бж҃е ѻ҆ц҃є́въ на́шихъ.</p>
<p><red>М</red>ꙋчи́телей ᲂу҆́бѡ недоꙋмѣ́ѧшесѧ ᲂу҆мышле́нїе, помоществова́ти не сꙋ́щымъ богѡ́мъ. прест҃ѣ́й же трⷪ҇цѣ чꙋ́дный вавѵ́ла повелѣва́етъ вопи́ти: бл҃гослове́нъ є҆сѝ бж҃е ѻ҆тцє́въ на́шихъ.</p>
<p><red>Бг҃оро́диченъ:</red></p>
<p><red>Т</red>обо́ю, мт҃и дв҃о, свѣ́тъ возсїѧ̀ вселе́ннѣй свѣ́телъ: ты́ бо зижди́телѧ всѣ́хъ родила̀ є҆сѝ бг҃а. є҆го́же молѝ, всечⷭ҇таѧ, низпосла́ти на́мъ вѣ̑рнымъ ве́лїю ми́лость. <anchor type="page" number="72"/></p>
<p><red>И҆́нъ. І҆рмо́съ:</red></p>
<p><red>В</red>ъ пе́щи а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</p>
<p><red>В</red>ъ бг҃овидѣ́нїихъ неизглаго́ланныхъ, бжⷭ҇твенный писа́тель бы́въ, ве́сь мꙋ́дрый ви́дъ ски́нїи ты̀ сло́вомъ ᲂу҆хи́тривъ, началозда́телю веселеи́лꙋ предложи́лъ є҆сѝ дѣѧ́нїе, бг҃ови́дче мѡѷсе́е.</p>
<p><red>С</red>вѧще́нствовати дерзнꙋ́въ корре́й съ тобо́ю, ꙗ҆ви́сѧ низше́дъ во а҆́дъ жи́въ: всежре́бїйнѡ бг҃ꙋ тебѣ̀ честно́е, мѡѷсе́е, хранѧ́щꙋ, црⷭ҇твїѧ и҆ свѧще́нства вкꙋ́пѣ.</p>
<p><red>В</red>оево́дствꙋющꙋ тебѣ̀ і҆ꙋде́йскомꙋ ꙗ҆зы́кꙋ дре́вле, мѡѷсе́е, ꙗ҆ви́сѧ мїхаи́лъ нача́льникъ нбⷭ҇ныхъ, и҆ тѣ́ла твоегѡ̀ бжⷭ҇твенный храни́тель: ѕлонача́льника бо противоглаго́люща то́й посрамѝ.</p>
<p><red>Бг҃оро́диченъ:</red></p>
<p><red>А҆</red>арѡ́новъ тѧ̀ бжⷭ҇твенный же́злъ прозѧ́бнꙋти показа̀, всѣ̑мъ, бцⷣе, рѣше́нїе грѣхѡ́въ ѡ҆чище́нїе бо земны̑мъ была̀ є҆сѝ, ꙗ҆́коже ропта́вшымъ на бг҃а, ѻ҆́но стра́шное преще́нїе.</p>
<p><red>Пѣ́снь и҃. І҆рмо́съ:</red></p>
<p><red>И҆</red>зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.</p>
<p><red>Б</red>г҃а ѻ҆ц҃а̀ содѣ́телѧ, є҆диносꙋ́щна сн҃а, и҆ бж҃їѧ дх҃а, въ пла́мени ю҆́ношы пѣ́ти повелѣва́ютсѧ: да благослови́тъ гдⷭ҇а всѧ̀ тва́рь, и҆ превозно́ситъ во всѧ̑ вѣ́ки.</p>
<p><red>П</red>а́мѧть дне́сь, бра́тїе, свѧщенномꙋ́ченика вавѵ́лы, и҆̀же въ пла́мени ю҆́ношы пѣ́ти повелѣва́ютъ: бл҃гослови́те гдⷭ҇а всѧ̑ дѣла̀, и҆ превозноси́те є҆го̀ во вѣ́ки.</p>
<p><red>Ю҆́</red>нїи дне́сь ᲂу҆ченицы̀ і҆ере́а и҆ мч҃ника вавѵ́лы, съ ста́рцемъ вѣнча́вшесѧ въ пещѝ ю҆́ношъ пѣ́снь пѣ́ти повелѣва́ютъ: благослови́те гдⷭ҇а всѧ̑ дѣла̀, и҆ превозноси́те є҆го̀ во вѣ́ки. <anchor type="page" number="73"/></p>
<p><red>Бг҃оро́диченъ:</red></p>
<p><red>Б</red>г҃а родила̀ є҆сѝ пло́тїю, содержа́щаго рꙋко́ю всѧ̑, и҆ на ѡ҆б̾ѧ́тїихъ сего̀, дв҃о, носи́ла є҆сѝ. є҆го́же пое́мъ ꙗ҆́кѡ гдⷭ҇а дѣла̀, и҆ превозно́симъ во всѧ̑ вѣ́ки.</p>
<p><red>И҆́нъ. І҆рмо́съ:</red></p>
<p><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же си́лꙋ ᲂу҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Оу҆</red>го́дникъ и҆́стиннѡ бж҃їй, ꙗ҆́кѡ кро́токъ слы́шалъ є҆сѝ, и҆ дѣ́лы бы́лъ є҆сѝ. тѣ́мъ позна́нъ бы́сть тебѣ̀ гдⷭ҇ь, па́че всѣ́хъ прⷪ҇ро́кѡвъ, мѡѷсе́е, и҆ всели́всѧ въ тѧ̀ вѣ́рнѡ пѣ́ти наꙋчѝ: благослови́те, всѧ̑ дѣла̀ гдⷭ҇нѧ, гдⷭ҇а.</p>
<p><red>Ꙗ҆́</red>кѡ таи́нникъ бж҃їй, и҆ слꙋжи́тель, и҆ ца́рь і҆и҃левъ, мѡѷсе́е бг҃ови́дче, ꙗ҆́вльсѧ, хрⷭ҇та̀ проповѣ́далъ є҆сѝ прїитѝ въ пло́ти, прописа́въ є҆гѡ̀ къ себѣ̀ стра́шное и҆ бжⷭ҇твенное прише́ствїе: є҆гѡ́же и҆ ѻ҆́бразъ ѡ҆дꙋшевле́нъ ꙗ҆ви́лсѧ є҆сѝ ꙗ҆́вѣ, и҆ прⷪ҇ро́къ вѣ́ренъ.</p>
<p><red>С</red>ло́ва прⷪ҇ро́чествїемъ лю́ди, и҆ зако́на повелѣ́ньми, наста́вилъ є҆сѝ вѣ́рнѡ, зна́меньми и҆ чꙋдесы̀ напра́вивъ, и҆ чꙋде́съ показа̑нїи: ѿ бг҃а бо показа́всѧ нача́льникъ бг҃ови́дче мѡѷсе́е. тѣ́мъ приложи́лсѧ є҆сѝ ко ѻ҆тцє́мъ твои̑мъ со сла́вою мно́гою.</p>
<p><red>Бг҃оро́диченъ:</red></p>
<p><red>Н</red>икто́же пред̾ꙋслы́ша пре́жде тебѐ, бг҃ови́дче сла́вне, мѡѷсе́е ᲂу҆го́дниче хрⷭ҇то́въ, занѐ всѧ̑ и҆зре́клъ є҆сѝ дв҃ы смотрє́нїѧ, прописꙋ́ющыѧ тоѧ̀ бжⷭ҇твенное ржⷭ҇тво̀, въ пла́мени бо кꙋпины̀ ви́дѣлъ є҆сѝ зра́къ неви́димый.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. є҆го́же велича́юще, съ нбⷭ҇ными вѡ́и тѧ̀ ᲂу҆бл҃жа́емъ. <anchor type="page" number="74"/></p>
<p><red>Б</red>г҃ъ человѣ́кѡмъ пꙋ́ть показа̀, крⷭ҇то́мъ къ высотѣ̀ нбⷭ҇нѣй благовосхо́денъ: сегѡ̀ ра́ди сме́рть побѣжда́етсѧ земны́ми. дѣ́ти бо ю҆́ныѧ сеѧ̀ не ᲂу҆боѧ́шасѧ, съ чꙋ́днымъ вавѵ́лою, ꙗ҆̀же ᲂу҆блажа́емъ.</p>
<p><red>Ꙗ҆́</red>кѡ свѣ́тъ сы́й, хрⷭ҇тѐ, всечⷭ҇тый, стра́стныѧ мглы̀ дꙋ́шꙋ мою̀ ѡ҆чи́сти, моли́твами, влⷣко, твои́хъ страстоте́рпєцъ, вавѵ́лы и҆ дѣте́й, и҆́хже лѣ́тнюю па́мѧть соверша́юще, благосла́внѡ торжествꙋ́емъ.</p>
<p><red>С</red>трасте́й врачева̑нїѧ почерпе́мъ, сла́внѣй цр҃кви страда́лєцъ притека́юще: въ тꙋ́ бо прїидо́ша а҆́гг҃льстїи ли́цы, и҆ дꙋ́си пра́ведныхъ всѣ́хъ, и҆ влⷣчца съ чꙋ́днымъ вавѵ́лою врачева̑нїѧ подава́ющи.</p>
<p><red>Бг҃оро́диченъ:</red></p>
<p><red>С</red>н҃а безлѣ́тнѡ ѿ ѻ҆ц҃а̀ возсїѧ́вша ты̀ во чре́вѣ несказа́ннѡ заче́нши родила̀ є҆сѝ, бг҃ома́ти чⷭ҇таѧ, дв҃а прест҃а́ѧ, молѝ ѡ҆ рабѣ́хъ твои́хъ є҆ди́наго чл҃вѣколю́бца бг҃а, спастѝ ро́дъ на́шъ.</p>
<p><red>И҆́нъ. І҆рмо́съ:</red></p>
<p><red>К</red>а́мень нерꙋкосѣ́чный ѿ несѣко́мыѧ горы̀, тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ, веселѧ́щесѧ, тѧ̀, бцⷣе, велича́емъ.</p>
<p><red>Б</red>ы́лъ є҆сѝ, бг҃ови́дче, самови́децъ гдⷭ҇ень и҆ по сме́рти, не бо мра́чныхъ гада́нїихъ, ꙗ҆́кѡ въ ка́мени пе́рвѣе, но въ человѣ́честѣй пло́ти хрⷭ҇та̀ ви́дѣвъ ѡ҆блиста́юща бжⷭ҇тво́мъ.</p>
<p><red>Г</red>ора̀ ѳавѡ́ръ просла́висѧ па́че сїна́йскїѧ бога́тнѡ, и҆дѣ́же мѡѷсе́й и҆зъ ме́ртвыхъ, и҆ ѳесві́тѧнинъ ѿ стра́нъ живꙋ́щихъ, хрⷭ҇та̀ со а҆пⷭ҇лы зрѧ́хꙋ, преѡбразꙋ́ющасѧ ꙗ҆́кѡ сꙋ́щѡ бг҃а.</p>
<p><red>С</red>паси́ мѧ ми́лостивною твое́ю моли́твою, и҆ моли́твъ дерзнове́нїемъ, ꙗ҆́кѡ і҆и҃лѧ ѿ бѣ́дъ, мѡѷсе́е бг҃ови́дче, и҆ лю́тыхъ и҆ нꙋ́ждныхъ, хрⷭ҇тїа́нъ и҆сполне́нїе, ѿ всѧ́кагѡ вре́да, пою́щихъ тѧ̀.</p>
<p><red>Бг҃оро́диченъ:</red></p>
<p><red>С</red>та́мнꙋ тѧ̀ златꙋ́ю и҆ скрижа́ль, и҆ бжⷭ҇твеннꙋю <anchor type="page" number="75"/> трапе́зꙋ, дв҃о, пе́рвѣе мѡѷсе́й написа́въ, ꙗ҆́вѣ пока́зоваше бг҃а роди́тисѧ и҆зъ тебє̀. є҆го́же ви́дѣвше пло́тїю, вѣ́рнѡ пѣ́снь скончава́емъ твою̀.</p>
<p><red>Свѣти́ленъ, Подо́бенъ:</red> <red>Н</red>е́бо ѕвѣзда́ми:</p>
<p><red>Ж</red>ре́цъ кꙋ́пнѡ и҆ же́ртва, вавѵ́ло, ꙗ҆ви́лсѧ є҆сѝ бж҃їѧ, жрѧ̀ є҆мꙋ̀ безкро́внѡ, и҆ свои́ми кровьмѝ поже́рсѧ съ соверше́нными младє́нцы, съ ни́миже тѧ̀ ны́нѣ восхвалѧ́емъ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Т</red>воемꙋ̀ ѻ҆́бразꙋ, дв҃о, не покланѧ́ющыѧсѧ, и҆ сн҃а и҆ бг҃а твоегѡ̀ вѣ́рою чи́стою, низложѝ ꙗ҆́кѡ безбѡ́жныѧ, и҆ гее́ннѣ преда́ждь.</p>
<p><red>На лїтꙋргі́и: прокі́менъ, гла́съ д҃:</red> <red>С</red>т҃ы̑мъ, и҆̀же сꙋ́ть на землѝ є҆гѡ̀, ᲂу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. <red>Сті́хъ:</red> <red>П</red>редзрѣ́хъ гдⷭ҇а предо мно́ю вы́нꙋ: <red>А҆пⷭ҇лъ ко є҆вре́ємъ, зача́ло т҃л. А҆ллилꙋ́їа, гла́съ д҃:</red> <red>В</red>оззва́ша првⷣнїи, и҆ гдⷭ҇ь ᲂу҆слы́ша и҆̀хъ. <red>Є҆ѵⷢ҇лїе лꙋкѝ, зача́ло ѯ҃з. Прича́стенъ:</red> <red>Р</red>а́дꙋйтесѧ првⷣнїи ѡ҆ гдⷭ҇ѣ:</p>
<footer/>
</document>
