<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="324"/>
<p><red>Мѣ́сѧца тогѡ́же въ ѳ҃і-й де́нь.</red></p>
<p><red>Ст҃а́гѡ мꙋ́ченика вонїфа́тїа.</red></p>
<p><red>А҆ллилꙋ́їа, и҆лѝ тропа́рь.</red></p>
<p><red>На Г</red>дⷭ҇и, воззва́хъ, <red>стїхи̑ры мч҃ника, гла́съ д҃. Поⷣ: Д</red>а́лъ є҆сѝ зна́менїе:</p>
<p><red>Б</red>лагозва́нїѧ возжела́лъ є҆сѝ, ꙳ нарече́ннагѡ мꙋ́ченикѡмъ, ꙳ страстоте́рпче многострада́льне, ꙳ и҆ болѣ̑зни претерпѣ́лъ є҆сѝ ꙳ де́рзостнымъ ра́зꙋмомъ, ꙳ къ неболѣ́зненномꙋ поко́ю преложи́тисѧ ѡ҆жида́ѧ, ꙳ и҆ по́чєсти и҆щѧ̀ прїѧ́ти, всеблаже́нне, нбⷭ҇ныѧ, ꙳ и҆ ра́йское селе́нїе, ꙳ и҆ свѣ́тъ невече́рнїй и҆ жи́знь вѣ́чнꙋю.</p>
<p><red>Н</red>огте́й терза̑нїѧ, ꙳ и҆ лю̑таѧ бодє́нїѧ, и҆ ѻ҆́лова врѣ́нїе, ꙳ главы̀ ѿѧ́тїе, ꙳ и҆ свирѣ́пѣйшыѧ претерпѣ́лъ є҆сѝ болѣ̑зни, ꙳ и҆ приложи́лсѧ є҆сѝ ли́кꙋ страстоте́рпєцъ ра́дꙋѧсѧ, многострада́льне. ꙳ тѣ́мже лѣ́тнее твоѐ ꙳ соверша́емъ торжество̀, страда́льче вонїфа́тїе, ꙳ а҆́гг҃лѡмъ собесѣ́дниче.</p>
<p><red>Р</red>аба́ тѧ предпосла́вши, ꙳ бжⷭ҇твеннаго влады́кꙋ воспрїѧ̀ ꙳ а҆глаі́да, вонїфа́тїе, ꙳ страстьмѝ ѡ҆блада́вша, ꙳ ца́рствовавша надъ мꙋчи́тєли, ꙳ низло́жша врагѝ, ꙳ и҆ побѣ́ды вѣнце́мъ ѡ҆дѣ́ѧнна. ꙳ тѣ́мже хра́мъ тебѣ̀ ст҃ы́й и҆ прекра́сенъ созда́вши, ꙳ въ не́мже положи́ла є҆́сть, свѧще́ннѡ восхвалѧ́ющи тѧ̀.</p>
<p><red>И҆́ны стїхи̑ры прест҃ѣ́й бцⷣѣ, гла́съ и҆ подо́бенъ то́йже:</red></p>
<p><red>Ѡ҆</red>дожди́ ми, влⷣчце, ꙳ твоеѧ̀ ми́лости бе́зднꙋ, ꙳ и҆ ѡ҆па́льшеесѧ зно́емъ страсте́й се́рдце моѐ ꙳, ꙗ҆́кѡ <anchor type="page" number="325"/> ми́лостива, напо́й, ѻ҆трокови́це: ꙳ и҆ ᲂу҆миле́нїѧ ка̑пли точи́ти ꙳ непреста́ннѡ сотворѝ, молю́сѧ, ꙳ и҆́миже ᲂу҆тѣше́нїѧ сподо́блюсѧ, чⷭ҇таѧ, ꙳ є҆́же полꙋчи́ти и҆́мꙋтъ, ꙳ и҆̀же и҆́скреннѡ пла́кавшїисѧ.</p>
<p><red>Д</red>е́мѡнскими коле́блема прилѡ́ги, ꙳ и҆ въ ро́въ поги́бели вве́ржена ᲂу҆ще́дри, влⷣчце, ꙳ и҆ ᲂу҆тверди́ мѧ на ка́мени добродѣ́телей: ꙳ и҆ совѣ́ты врагѡ́въ разори́вши, ꙳ сподо́би мѧ̀ твори́ти повелѣ̑нїѧ ꙳ сн҃а твоегѡ̀, и҆ бг҃а на́шегѡ, ꙳ ꙗ҆́кѡ да полꙋчꙋ̀ ѡ҆ставле́нїе ꙳ въ де́нь сꙋда̀.</p>
<p><red>В</red>ъ разбо́йники впадо́хъ ꙳ скверноꙋбі́йствєнныѧ, всенепоро́чнаѧ ꙳, и҆ нетлѣ́нныѧ ѻ҆де́жды вы́шнїѧ свѣ́тлости ꙳ си́хъ нахожде́ньми совлече́нъ бы́хъ, ѻ҆трокови́це, ꙳ и҆ ѿ ни́хъ неми́лостивнѡ ᲂу҆ѧзви́хсѧ, ꙳ и҆ низве́рженъ бы́хъ ꙳ въ мѣ́сто ѡ҆ѕлобле́нїѧ є҆́ле жи́въ: ꙳ но предварѝ, и҆ рꙋ́кꙋ твою̀ прострѝ, ꙳ и҆ воздви́гни мѧ̀, молю́сѧ.</p>
<p><red>Сла́ва, и҆ ны́нѣ, гла́съ и҆ подо́бенъ то́йже:</red></p>
<p><red>Н</red>а ѻ҆дрѣ̀ низлежꙋ̀ ᲂу҆ны́нїѧ, всенепоро́чнаѧ, ꙳ и҆ лѣ́ностнѡ прохождꙋ̀ житїѐ, ꙳ и҆ ᲂу҆жаса́юсѧ конца̀ моегѡ̀ вре́мене, бцⷣе, ꙳ да не ꙗ҆́коже ле́въ неща́днѡ расто́ргнетъ ꙳ смире́ннꙋю мою̀ дꙋ́шꙋ ꙳ ѕмі́й вселꙋка́вый. ꙳ тѣ́мже твое́ю бла́гостїю ꙳ пре́жде конца̀ предвари́вши, ꙳ къ покаѧ́нїю мѧ̀ воздви́гни.</p>
<p><red>Крⷭ҇тобг҃оро́диченъ. Подо́бенъ: Ꙗ҆́</red>кѡ до́блѧ:</p>
<p><red>Р</red>аспина́ема хрⷭ҇та̀ чл҃вѣколю́бца ви́дѧщи пречⷭ҇таѧ, ꙳ и҆ рє́бра и҆скопова́ема копїе́мъ, ꙳ пла́чꙋщи вопїѧ́ше: что̀ сїѐ, сн҃е мо́й; ꙳ что́ ти безблагода́тнїи лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй  ꙳; ᲂу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ распѧ́тїю. <anchor type="page" number="326"/></p>
<p><red>На ᲂу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на д҃. Є҆гѡ́же краегране́сїе: В</red>ѣ́рнѣ тѧ̀ пою̀, мч҃ниче пресвѣ́тле. <red>Творе́нїе і҆ѡ́сифово.</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>Т</red>рїста́ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀, ꙗ҆́кѡ въ тѷмпа́нѣ, во ᲂу҆мерщвле́нїи тѣлесѐ, побѣ́дное воспою̀ пѣ́нїе.</p>
<p><red>Оу҆</red>се́рднымъ по́мысломъ подвигѡ́мъ ревнова́въ до́блихъ страда́льцєвъ, пострада́лъ є҆сѝ крѣ́пкѡ: и҆ ѕмі́ѧ ᲂу҆мертви́лъ є҆сѝ страда̑нїи твои́ми живоно́сными, страда́льче вонїфа́тїе, ст҃ы́хъ а҆́гг҃лѡвъ собесѣ́дниче.</p>
<p><red>В</red>и́дѣвъ на землѝ вра́жїю ле́сть и҆злїѧ́ннꙋ лю́тѣ, до́блїй страда́льче, дꙋ́шꙋ распали́въ жела́нїемъ бжⷭ҇твеннѣйшимъ, вше́лъ є҆сѝ въ три́знище небоѧ́зненнымъ, треблаже́нне, мꙋдрова́нїемъ.</p>
<p><red>М</red>ꙋ́дростїю бжⷭ҇твенною просвѣща́емый, бл҃же́нне, немꙋ̑дрыѧ врагѝ ѡ҆б̾юро́дилъ є҆сѝ, хрⷭ҇та̀ возвѣща́ѧ, дебельство́мъ пло́ти ᲂу҆подо́бльшасѧ, и҆̀мже ꙗ҆ви́тисѧ восхотѣ̀, вонїфа́тїе мꙋ́чениче многострада́льне.</p>
<p><red>Бг҃оро́диченъ:</red></p>
<p><red>Г</red>о́рꙋ бж҃їю, ю҆́же прови́дѣ данїи́лъ, ски́нїю мы́сленнꙋю, марі́ю чⷭ҇тꙋю, сла́вы свѧще́нїе, трапе́зꙋ, бжⷭ҇твенный хлѣ́бъ вмѣ́щшꙋю, всѝ вѣ́рнїи є҆диномꙋ́дреннѡ воспои́мъ.</p>
<p><red>Пѣ́снь г҃. І҆рмо́съ:</red></p>
<p><red>Ꙗ҆́</red>кѡ непло́ды родѝ ѿ ꙗ҆зы̑къ цр҃ковь, и҆ мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ на́шемꙋ возопїи́мъ: ст҃ъ є҆сѝ, гдⷭ҇и.</p>
<p><red>Ꙗ҆́</red>коже возжелѣ́лъ є҆сѝ, сла́вне, свобо́дꙋ вы́шнюю, ѿ и҆́га рабо́ты и҆збавлѧ́ешисѧ, стрⷭ҇те́мъ честны̑мъ поревнова́въ, сла́вне, и҆́же за милосе́рдїе раба̀ бы́вшагѡ.</p>
<p><red>П</red>лотски́хъ вы́шшїй ꙗ҆́вльсѧ мꙋдрова́нїй и҆змѣне́нїемъ бжⷭ҇твеннымъ, внеза́пꙋ всѧ́къ прило́гъ лю́тыхъ претерпѣ́лъ є҆сѝ ра́дꙋѧсѧ, мꙋ́чениче вонїфа́тїе. <anchor type="page" number="327"/></p>
<p><red>Т</red>ебѐ сама́го ѿве́рглсѧ є҆сѝ, и҆ къ подвигѡ́мъ и҆ боре́нїємъ врага̀ и҆зше́лъ є҆сѝ, крⷭ҇та̀ ѻ҆рꙋ́жїемъ ᲂу҆крѣпи́всѧ, и҆ побѣди́тель бы́въ, просла́вилсѧ є҆сѝ, мч҃ниче вонїфа́тїе.</p>
<p><red>Бг҃оро́диченъ:</red></p>
<p><red>С</red>ебѐ сама́го и҆стощѝ, ѻ҆ч҃ескихъ не и҆стощи́въ во чре́вѣ твое́мъ нѣ́дръ пресꙋ́щный бг҃ъ, и҆ тво́й сн҃ъ бы́сть, всенепоро́чнаѧ, спаса́ѧ человѣ́чество.</p>
<p><red>Сѣда́ленъ, гла́съ д҃. Подо́бенъ: В</red>ознесы́йсѧ:</p>
<p><red>К</red>ъ сосло́вїю по́сланъ мꙋ́ченикѡвъ, мч҃никъ бы́лъ є҆сѝ и҆́стиненъ, пострада́въ за хрⷭ҇та̀ крѣпча́йше, всехва́льне: бре́мѧ же, бл҃же́нне, ѿда́лсѧ є҆сѝ вѣ́рою посла́вшей тѧ̀, вонїфа́тїе бл҃же́нне. но прилѣ́жнѡ молѝ, прїѧ́ти всѣ̑мъ согрѣше́нїй соверше́нное проще́нїе.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Г</red>рѣхолюби́въ сы́й, молю́ тѧ, безгрѣ́шнаго бг҃а ро́ждшꙋю, взе́млющаго грѣхѝ мі́ра, пречⷭ҇таѧ, многогрѣ́шнꙋю дꙋ́шꙋ мою̀ ᲂу҆ще́дрити, и҆ грѣхѝ моѧ̑ мнѡ́гїѧ ѡ҆чи́стити: грѣ̑шнымъ бо ты̀ є҆сѝ ѡ҆чище́нїе и҆ спасе́нїе вѣ̑рнымъ и҆ застꙋпле́нїе.</p>
<p><red>Крⷭ҇тобг҃оро́диченъ:</red></p>
<p><red>И҆</red>зъ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.</p>
<p><red>Пѣ́снь д҃. І҆рмо́съ:</red></p>
<p><red>Л</red>юбвѐ ра́ди, ще́дре, твоегѡ̀ ѻ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нїе.</p>
<p><red>Оу҆</red>блажа́ѧ стра́ждꙋщихъ терпѣ́нїе, подо́бїемъ, мч҃ниче, честны́хъ страда́нїй, си̑мъ ᲂу҆подо́билсѧ є҆сѝ, бг҃омꙋ́дре пребога́те. <anchor type="page" number="328"/></p>
<p><red>И҆</red>ды́й вѣ́рою къ мꙋ́ченикѡвъ бжⷭ҇твенномꙋ сосло́вїю, блаже́нне, тебѐ сама́го жела́ющи бре́мѧ досточꙋ́дное, бг҃омꙋ́дре, ѿда́лъ є҆сѝ.</p>
<p><red>Ѡ҆</red>чище́нъ, ꙗ҆́коже зла́то, мꙋ́чениче, ꙗ҆́звъ горни́ломъ, чистѣ́йши ꙗ҆ви́лсѧ є҆сѝ, носѧ̀ зижди́телѧ стрⷭ҇те́й и҆з̾ѡбраже́нїе.</p>
<p><red>Бг҃оро́диченъ:</red></p>
<p><red>Д</red>ѣ́вство по ржⷭ҇твѣ̀ запеча́танно познава́ющи, ѻ҆трокови́це, несказа́ннѡ рожде́ннаго сло́ва и҆зъ бокꙋ̀ твоє́ю, вѣ́рнѡ велича́ла є҆сѝ.</p>
<p><red>Пѣ́снь є҃. І҆рмо́съ:</red></p>
<p><red>П</red>росвѣще́нїе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нїй разрѣши́ ны, бл҃же, тво́й ми́ръ да́рꙋѧй.</p>
<p><red>Ꙗ҆́</red>кѡ свѣтоза́рнаѧ возше́лъ є҆сѝ ѕвѣзда̀ ѿ за̑падъ, и҆ заше́лъ є҆сѝ, мꙋ́чениче, страда́ньми терпѣли́внѡ, а҆́бїе къ за́падѡмъ возсїѧ́лъ є҆сѝ, ѡ҆зарѧ́ѧ концы̀.</p>
<p><red>М</red>ч҃нически подвиза́лсѧ є҆сѝ, ногте́й терза̑нїѧ, ѻ҆́стрыми, мч҃ниче, тростьмѝ сбода́емь, и҆ лꙋка́вагѡ жа̑ла вѣ́рнѡ притꙋплѧ́ѧ бл҃года́тїю.</p>
<p><red>В</red>ра̑жїѧ и҆знемого́ша, бг҃омꙋ́дре, на тѧ̀ кѡва́рствїѧ: и҆́бо къ бг҃ꙋ воззрѣ́нїемъ неꙋкло́ннымъ плотскі̑ѧ ра̑ны ꙗ҆́коже безпло́тенъ терпѣ́лъ є҆сѝ.</p>
<p><red>Бг҃оро́диченъ:</red></p>
<p><red>С</red>кве́рны всѧ́кїѧ ѡ҆мы́й, дв҃о, дꙋ́шꙋ мою̀, вопїю́ ти, и҆ спаси́ мѧ, чⷭ҇таѧ, ꙗ҆́же и҆́стиннаго бг҃а сп҃са на землѝ вопло́щшаѧ.</p>
<p><red>Пѣ́снь ѕ҃. І҆рмо́съ:</red></p>
<p><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.</p>
<p><red>Б</red>їе́мый ра́нами плотски́ми ᲂу҆ѧзви́лъ є҆сѝ безбѡ́жныѧ, неисцѣ́льнѡ недꙋ́гꙋющыѧ невѣ́дѣнїемъ, и҆ болѧ́щымъ ꙗ҆ви́лсѧ є҆сѝ вра́чь, страда́льче вонїфа́тїе.</p>
<p><red>В</red>озвыша́емь къ бг҃ꙋ, блаже́нне, прило́гомъ подвигѡ́въ, врагѝ неви̑димыѧ разрази́лъ є҆сѝ, и҆ низриновє́ннымъ помо́щникъ, страстоте́рпче, бы́лъ є҆сѝ. <anchor type="page" number="329"/></p>
<p><red>В</red>лачи́мь по землѝ, ꙗ҆́коже ка́мень многоцѣ́ненъ, страда́льче, пре́лести низложи́лъ є҆сѝ ᲂу҆твержде́нїе, вѣ́рныхъ же сердца̀ наипа́че вѣ́рою ᲂу҆тверди́лъ є҆сѝ.</p>
<p><red>Бг҃оро́диченъ:</red></p>
<p><red>К</red>ꙋпина́ тѧ проѡбража́ше, всенепоро́чнаѧ, пе́рвѣе, горѧ́щи и҆ ника́коже ѡ҆палѧ́ема, пречⷭ҇таѧ: и҆́бо, ꙗ҆́коже ѻ҆на̀, не ѡ҆пали́ласѧ є҆сѝ, бг҃а вопло́щши.</p>
<p><red>Конда́къ, гла́съ д҃. Подо́бенъ: Ꙗ҆</red>ви́лсѧ є҆сѝ:</p>
<p><red>С</red>вѧще́нїе непоро́чное самово́льнѣ тебѐ приве́лъ є҆сѝ, и҆́же ѿ дв҃ы тебє̀ ра́ди роди́тисѧ хотѧ́щемꙋ, свѧ́те вѣнчено́сче, премꙋ́дре вонїфа́тїе.</p>
<p><red>Пѣ́снь з҃. І҆рмо́съ:</red></p>
<p><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>К</red>олѣ́нъ не преклони́въ и҆стꙋка̑ннымъ, во и҆скꙋше́нїе ве́рглсѧ є҆сѝ велича́йшее, и҆́стиннѡ, мꙋ́чениче, въ пе́щь: въ не́йже ѡ҆роша́емый благода́рствовалъ є҆сѝ хрⷭ҇тꙋ̀ во вѣ́ки.</p>
<p><red>Р</red>азори́ти крѣ́пость твоегѡ̀ и҆сповѣ́данїѧ тща́сѧ льстивомꙋ́дренный во внꙋ́трєннѧѧ твоѧ̑ клоко́чꙋщее ѻ҆́лово неми́лостивнѡ влива́етъ: но ꙗ҆́вѣ посрами́сѧ.</p>
<p><red>П</red>осѣ́ченъ бы́въ ᲂу҆се́рднѡ въ честнꙋ́ю твою̀ главꙋ̀, врага̀ льсти́вагѡ многоко́зненнꙋю главꙋ̀ ѿсѣ́клъ є҆сѝ, твоегѡ̀ мꙋ́жества мече́мъ, мꙋ́чениче хрⷭ҇то́въ бг҃омꙋ́дре.</p>
<p><red>Бг҃оро́диченъ:</red></p>
<p><red>Д</red>а гла̑сы подоба́ющими пѣсносло́влю тѧ̀, ѻ҆трокови́це, страсте́й мѧ̀ и҆зба́ви моли́твами твои́ми, бѣ́дъ же и҆ скорбе́й, и҆ лꙋка́выхъ человѣ̑къ, ѡ҆ѕло́бити мѧ̀ и҆́щꙋщихъ.</p>
<p><red>Пѣ́снь и҃. І҆рмо́съ:</red></p>
<p><red>И҆</red>зба́вителю всѣ́хъ всеси́льне, посредѣ̀ пла́мене благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ благослови́те, по́йте гдⷭ҇а. <anchor type="page" number="330"/></p>
<p><red>П</red>оле́зно твоѐ дѣ́лаѧ спасе́нїе хрⷭ҇то́съ, вонїфа́тїе, взыска́юща моще́й добропобѣ́дныхъ мꙋ́ченикѡвъ, тѧ̀ ᲂу҆крѣплѧ́етъ, є҆́же вѣ́рнѡ взыска́лъ є҆сѝ са́мъ бы́ти.</p>
<p><red>Б</red>лаже́ннѣй гпⷭ҇жѝ, блаже́нно сокро́вище пода́лсѧ є҆сѝ, блаже́нне: и҆́мже ѡ҆богати́вшисѧ поѧ́ше весе́лымъ се́рдцемъ, всѧ̑ дѣла̀ благослови́те, по́йте гдⷭ҇а.</p>
<p><red>С</red>о тща́нїемъ сла́внаѧ жена̀ воздви́гши хра́мъ свѧще́ннѣйшїй, тѧ̀ въ не́мъ положѝ, сꙋ́щїй бжⷭ҇твенныѧ трⷪ҇цы хра́мъ, страстоте́рпче хрⷭ҇то́въ вонїфа́тїе.</p>
<p><red>Оу҆</red>мертви́всѧ за любо́вь зижди́телѧ, ᲂу҆мерщвлѧ́ющагѡ стра̑сти тлетвѡ́рныѧ, животворѧ́й моли́твою твое́ю ꙗ҆́снѡ вопїю́щыѧ: всѧ̑ дѣла̀ благослови́те, по́йте гдⷭ҇а.</p>
<p><red>Бг҃оро́диченъ:</red></p>
<p><red>Н</red>а тѧ̀ чⷭ҇тꙋю пребжⷭ҇твенный низше́дъ, ꙗ҆́коже вѣ́сть, воплоти́сѧ, и҆ человѣ́ки ѡ҆божѝ пѣснопою́щыѧ, дв҃о: всѧ̑ дѣла̀ благослови́те, по́йте гдⷭ҇а.</p>
<p><red>Пѣ́снь ѳ҃. І҆рмо́съ:</red></p>
<p><red>Є҆́</red>ѵа ᲂу҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нїемъ чревоноше́нїѧ, мі́рови благослове́нїе процвѣла̀ є҆сѝ. тѣ́мъ тѧ̀ всѝ велича́емъ.</p>
<p><red>В</red>и́дѣвше тѧ̀ бре́мѧ свѧще́нное ра́довашесѧ, вопїю́ще приснопо́мнимаѧ раба̀: посла́хъ тѧ̀, бл҃же́нне, гдⷭ҇и́на и҆́стинна прїе́млю, рабо́ты мѧ̀ ѕѡ́лъ и҆збавлѧ́юща, твои́ми благопрїѧ́тными мольба́ми.</p>
<p><red>Ꙗ҆́</red>кѡ крі́нъ во ᲂу҆до́лїихъ мы́сленныхъ процвѣ́лъ є҆сѝ мꙋ́ченикѡвъ, вонїфа́тїе, ꙗ҆́коже фі́нїѯъ возвы́силсѧ є҆сѝ, ꙗ҆́кѡ ке́дръ позна́лсѧ є҆сѝ мѷродыха́ненъ, ꙗ҆ви́лсѧ є҆сѝ и҆збра́нный ꙗ҆́кѡ кѷпарі́съ, благово́нствꙋѧ дꙋ́шы на́шѧ.</p>
<p><red>Д</red>не́сь па́мѧть твоѧ̀ на́мъ возсїѧ̀, страстоте́рпче, ꙗ҆́коже со́лнце сїѧ́нїемъ бжⷭ҇твенныхъ дарова́нїй, просвѣща́ющи дꙋ́шы пою́щихъ тѧ̀, страсте́й же мглꙋ̀ ѿгонѧ́ющи, мꙋ́чениче бг҃омꙋ́дре всеблаже́нне. <anchor type="page" number="331"/></p>
<p><red>Ꙗ҆́</red>кѡ со́лнце ѿ за̑падъ возсїѧ́лъ є҆сѝ, и҆ восто́чнагѡ гра́да дости́глъ є҆сѝ, и҆дѣ́же пострада́въ, и҆ сме́ртїю заше́дъ, къ жи́зни восте́клъ є҆сѝ, и҆ ри́мъ свѣ́тлый дости́глъ є҆сѝ, сего̀ ѡ҆гражда́ѧ мольба́ми твои́ми.</p>
<p><red>Бг҃оро́диченъ:</red></p>
<p><red>С</red>вѣ́томъ мѧ̀ ѡ҆зарѝ твои́мъ, всенепоро́чнаѧ, во тмѣ̀ содержи́маго грѣхо́внѣй, бцⷣе, и҆ пода́ждь во днѐ ходи́ти бжⷭ҇твенныхъ повелѣ́нїй, бг҃оневѣ́сто: ꙗ҆́кѡ да пою́ тѧ всепѣ́тꙋю.</p>
<footer/>
</document>
