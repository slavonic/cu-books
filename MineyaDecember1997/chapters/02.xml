<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="11"/>
<p><red>Мѣ́сѧца тогѡ́же во в҃-й де́нь.</red></p>
<p><red>Ст҃а́гѡ прⷪ҇ро́ка а҆ввакꙋ́ма.</red></p>
<p><red>На Г</red>дⷭ҇и, воззва́хъ, <red>стїхи̑ры прⷪ҇ро́ка, гла́съ д҃. Поⷣ: Ꙗ҆́</red>кѡ до́блѧ:</p>
<p><red>А҆</red>ввакꙋ́мъ чꙋ́дный, ꙳ зарю̀ дх҃а прїе́мъ, ꙳ бы́сть ве́сь бжⷭ҇твенъ: ꙳ и҆ сꙋде́й нече́стїе, ꙳ и҆ сꙋ́дъ непра́ведный ꙳ зрѧ̀ негодꙋ́етъ, ꙳ нра́ва показꙋ́ѧ пра́вость хрⷭ҇та̀ и҆ влⷣки, ꙳ бг҃олюбе́знѡ и҆ те́плою мы́слїю, ꙳ ꙗ҆́кѡ ᲂу҆тѣснѧ́емь разгара́етсѧ.</p>
<p><red>Н</red>а бжⷭ҇твеннѣй стоѧ̀ стра́жи, ꙳ честны́й а҆ввакꙋ́мъ ꙳ слы́шаше та́инство ꙳ къ на́мъ твоегѡ̀ прише́ствїѧ, хрⷭ҇тѐ, неизрече́нное: ꙳ и҆ проповѣ́данїе твоѐ ꙳ прⷪ҇ро́чествꙋетъ ꙗ҆́вственнѣйше, ꙳ прови́дѧ и҆ премꙋ̑дрыѧ а҆пⷭ҇лы, ꙗ҆́коже ко́ни, ꙳ ꙗ҆зы̑къ многоплеме́нныхъ, ꙳ возмꙋща́ющыѧ мо́ре.</p>
<p><red>В</red>ъ гдⷭ҇ѣ ра́дꙋѧсѧ бз҃ѣ сп҃сѣ твое́мъ, ꙳ бг҃оглаго́ливе сла́вне, ꙳ веселѧ́сѧ, ꙳ и҆ та́мѡ сꙋ́щагѡ сїѧ́нїѧ зарю̀ прїе́мъ, ꙳ и҆ свѣ́томъ бг҃одѣ́льнымъ ꙳ мы́сленнѡ просвѣща́емь, ꙳ па́мѧть твою̀ всепра́зднственнꙋю ꙳ вѣ́рою соверша́ющыѧ, ꙳ напа́стей же и҆ бѣ́дъ ꙳ твои́ми моли́твами и҆зба́ви.</p>
<p><red>И҆́ны стїхи̑ры бцⷣы, гла́съ и҆ подо́бенъ то́йже:</red></p>
<p><red>(А҆́ще а҆ллилꙋ́їа, сі́и стїхи̑ры пою́тсѧ пре́жде.)</red></p>
<p><red>Т</red>ꙋ́чами дх҃а ст҃а́гѡ, пречⷭ҇таѧ, ꙳ мою̀ мы́сль ѡ҆росѝ, ꙳ ка́плю ро́ждшаѧ ꙳ хрⷭ҇та̀ безмѣ́рнꙋю, ꙳ беззакѡ́нїѧ земны́хъ ꙳ щедро́тами ѡ҆мы́вшꙋю, ꙳ и҆зсꙋшѝ и҆сто́чникъ страсте́й мои́хъ, ꙳ и҆ пото́ка сподо́би мѧ̀ сла́дости ꙳ присноживо́тною твое́ю моли́твою.</p>
<p><red>П</red>одъ зе́млю низве́рженъ бы́хъ, ꙳ грѣхи̑ ᲂу҆мертви́всѧ, ꙳ дꙋше́вными страстьмѝ и҆ тѣле́сными. ꙳ тѣ́мже тмо́ю <anchor type="page" number="12"/> покрыва́юсѧ ѿча́ѧнїѧ: ꙳ но воздви́гни мѧ̀ ны́нѣ къ жи́зни нетлѣ́ннѣй, ꙳ пꙋтеводѧ́щи мѧ̀ къ вы́шнемꙋ ѻ҆те́чествꙋ, ꙳ и҆дѣ́же гла́съ чи́стъ пра́зднꙋющихъ, ꙳ и҆ и҆дѣ́же свѣ́тъ лица̀ твоегѡ̀, хрⷭ҇тѐ.</p>
<p><red>Ꙗ҆́</red>же бг҃а невмѣсти́маго во чре́во твоѐ вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, ꙳ и҆ на́ше смѣше́нїе и҆зъ тебє̀ прїи́мша, ꙳ и҆ ѡ҆божи́вшаго ꙗ҆́вѣ, ꙳ не пре́зри менє̀, пречⷭ҇таѧ, ꙳ ны́нѣ скорбѧ́ща: ꙳ но ᲂу҆ще́дри вско́рѣ, ꙳ и҆ всѧ́кїѧ вражды̀ и҆ вре́да лꙋка́вагѡ свободѝ.</p>
<p><red>Сла́ва, и҆ ны́нѣ, гла́съ и҆ подо́бенъ то́йже:</red></p>
<p><red>Т</red>ма́ми, пречⷭ҇таѧ, ѡ҆бѣща́хсѧ ꙳ покаѧ́нїе ѡ҆ мои́хъ сотвори́ти согрѣше́нїихъ: ꙳ но не ѡ҆ставлѧ́етъ мѧ̀ ꙳ неподо́бный мо́й ѕлы́й ѻ҆бы́чай. ꙳ сегѡ̀ ра́ди вопїю́ ти, ꙳ и҆ припа́даѧ молю́сѧ: ꙳ ты̀ мѧ̀, влⷣчце, и҆змѝ такова́гѡ томле́нїѧ, ꙳ пꙋтеводѧ́щи къ лꙋ́чшымъ, ꙳ и҆ спасе́нїѧ бли́зъ сꙋ́щымъ.</p>
<p><red>Крⷭ҇тобг҃оро́диченъ. Подо́бенъ: то́йже.</red></p>
<p><red>А҆́</red>гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше: ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ рꙋ́ки и҆ но́ги твоѧ̑, сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ, влⷣко;</p>
<p><red>Тропа́рь, гла́съ в҃:</red></p>
<p><red>П</red>рⷪ҇ро́ка твоегѡ̀ а҆ввакꙋ́ма па́мѧть, гдⷭ҇и, пра́зднꙋюще: тѣ́мъ тѧ̀ мо́лимъ, спасѝ дꙋ́шы на́шѧ.</p>
<p><red>Канѡ́нъ прⷪ҇ро́ка, є҆гѡ́же краегране́сїе:</red></p>
<p><red>Т</red>ѧ̀, прⷪ҇ро́че а҆ввакꙋ́ме, пою̀, бл҃же́нне. <red>Ѳеофа́ново:</red></p>
<p><red>Гла́съ д҃. Пѣ́снь а҃. І҆рмо́съ:</red></p>
<p><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ колесни̑цы фараѡ́новы и҆ си́лꙋ.</p>
<p><red>Оу҆</red>мꙋдри́ мѧ, гдⷭ҇и бж҃е мо́й, твоего̀ прⷪ҇ро́ка а҆ввакꙋ́ма (с.13) пѣ́ти бжⷭ҇твеннаго, и҆ бл҃года́тїю твое́ю просвѣтѝ, бл҃же, се́рдце моѐ.</p>
<p><red>Д</red>око́лѣ, гдⷭ҇и, прⷪ҇ро́къ глаго́летъ, возопїю̀ къ тебѣ̀, и҆ не ᲂу҆слы́шиши; вскꙋ́ю же мѝ показа́лъ є҆сѝ сꙋде́й нече́стїе;</p>
<p><red>Ч</red>естнꙋ́ю па́мѧть твою̀, прⷪ҇ро́че, соверша́ющыѧ благоче́стнѡ твои́ми мольба́ми ѿ бѣ́дъ и҆зба́ви и҆ лю́тыхъ ѡ҆бстоѧ́нїй.</p>
<p><red>Бг҃оро́диченъ:</red></p>
<p><red>Б</red>г҃ъ ст҃ы́й ꙗ҆ви́сѧ, внегда̀ прибли́житисѧ вре́мени, и҆зъ тебє̀ бцⷣе, бы́въ чл҃вѣ́къ, да спасе́тъ человѣ́ка.</p>
<p><red>Пѣ́снь г҃. І҆рмо́съ:</red></p>
<p><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ᲂу҆тверди́сѧ въ гдⷭ҇ѣ се́рдце моѐ.</p>
<p><red>В</red>оззрѣ́нїемъ къ бг҃ꙋ возвыша́емь, и҆ свѣтодаѧ̑нїи ѿ негѡ̀ просвѣща́емь, бꙋ́дꙋщихъ предзрѣ́лъ є҆сѝ, бг҃оѧвле́нне, проѡбраже́нїе.</p>
<p><red>В</red>сѧ́кꙋ добродѣ́тель содержа́лъ є҆сѝ, всѧ́кꙋ же ѕло́бꙋ ѿ ᲂу҆ма̀ возненави́дѣлъ є҆сѝ, и҆ пра́веднѡ беззако́ннꙋющихъ возгнꙋша́лсѧ є҆сѝ, всебл҃же́нне.</p>
<p><red>Р</red>ече́нїемъ ст҃а́гѡ дх҃а, ты̀, ꙗ҆́кѡ чи́стъ, ввѣ́рилсѧ є҆сѝ, ꙗ҆снѣ́йше прⷪ҇ро́чествꙋѧ бꙋ́дꙋщихъ сбытїѧ̑, досточꙋ́дне.</p>
<p><red>Бг҃оро́диченъ:</red></p>
<p><red>Г</red>ора̀ добродѣ́тельми приѡсѣне́ннаѧ, и҆зъ неѧ́же влⷣка раболѣ́пнѡ прїи́де, рабо́ты свободи́ти человѣ́ки, ꙗ҆ви́ласѧ є҆сѝ, всечⷭ҇таѧ.</p>
<p><red>Сѣда́ленъ, гла́съ д҃. Подо́бенъ: В</red>ознесы́йсѧ:</p>
<p><red>Н</red>а бжⷭ҇твеннѣй стра́жи ста́лъ є҆сѝ, бл҃же́нне, и҆ ᲂу҆разꙋмѣ́лъ є҆сѝ бж҃їе прише́ствїе, прⷪ҇ро́ческими ѻ҆чесы̀, бг҃одохнове́нне. тѣ́мже и҆ возопи́лъ є҆сѝ, а҆ввакꙋ́ме, со стра́хомъ: гдⷭ҇и, ᲂу҆слы́шахъ стра́шное прише́ствїе твоѐ, и҆ воспѣва́ю тѧ̀, пло́ть бре́ннꙋю ѿ дв҃ы понестѝ восхотѣ́вшаго. <anchor type="page" number="14"/></p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>П</red>о бз҃ѣ въ тво́й, бцⷣе, прибѣга́ю смире́нный покро́въ бжⷭ҇твенный, припа́даѧ, молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ, влⷣчце, мꙋ́ки, и҆ трепе́щꙋ: моле́нїе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀.</p>
<p><red>Крⷭ҇тобг҃оро́диченъ:</red></p>
<p><red>И҆́</red>же и҆зъ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ᲂу҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый, ꙗ҆́кѡ бг҃ъ, ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.</p>
<p><red>Пѣ́снь д҃. І҆рмо́съ:</red></p>
<p><red>Т</red>воегѡ̀ на землѝ ꙗ҆вле́нїѧ, хрⷭ҇тѐ бж҃е проповѣ́даѧ проро́къ прише́ствїе, съ весе́лїемъ вопїѧ́ше: сла́ва си́лѣ твое́й, гдⷭ҇и.</p>
<p><red>С</red>вѣтови́денъ добродѣ́телїю ꙗ҆ви́лсѧ, бг҃одохнове́нне, и҆ свѣ́тъ невече́рнїй возвѣсти́лъ є҆сѝ. є҆мꙋ́же ны́нѣ вѣ́рою зове́мъ: сла́ва си́лѣ твое́й, гдⷭ҇и.</p>
<p><red>В</red>сесвѣ́тлаѧ бл҃года́ть дх҃а, ѻ҆би́льнѡ все́льшисѧ въ тѧ̀, всемꙋ́дре, прⷪ҇ро́ка совершѝ, всѣ̑мъ сп҃са возвѣща́юща.</p>
<p><red>С</red>лꙋ́хомъ ѡ҆гласи́всѧ вседержи́телѧ, благоговѣ́йнѡ ᲂу҆боѧ́лсѧ є҆сѝ, ѽ чꙋ́дне! разꙋмѣ́въ же дѣла̀ сегѡ̀, во ᲂу҆́жасѣ бы́лъ є҆сѝ.</p>
<p><red>Бг҃оро́диченъ:</red></p>
<p><red>К</red>ївѡ́тъ свидѣ́нїѧ тѧ̀, дв҃о, пи́шетъ, хлѣ́бъ и҆́стиннѡ жи́зни прїе́мшꙋю, чⷭ҇таѧ, сло́во, ѻ҆ц҃ꙋ̀ соприсносꙋ́щное.</p>
<p><red>Пѣ́снь є҃. І҆рмо́съ:</red></p>
<p><red>В</red>озсїѧ́вый свѣ́тъ, и҆ просвѣти́вый ᲂу҆́тро, и҆ показа́вый де́нь, сла́ва тебѣ̀, сла́ва тебѣ̀, і҆и҃се сн҃е бж҃їй.</p>
<p><red>Н</red>ы́нѣ воздви́жена ви́дитъ честна́ѧ цр҃ковь сл҃нца на дре́вѣ, ꙗ҆́коже проре́клъ є҆сѝ, а҆ввакꙋ́ме свѧще́ннѣйше.</p>
<p><red>В</red>пери́въ ᲂу҆́мъ, на стра́жи твое́й ста́лъ є҆сѝ, пребога́те, и҆ ᲂу҆смотри́лъ є҆сѝ гдⷭ҇не прише́ствїе. <anchor type="page" number="15"/></p>
<p><red>В</red>елегла́снѡ, мꙋ́дре, ѡ҆ бз҃ѣ сп҃сѣ возра́дꙋюсѧ, возопи́лъ є҆сѝ, и҆ возвеселю́сѧ, а҆ввакꙋ́ме всебл҃же́нне.</p>
<p><red>Бг҃оро́диченъ:</red></p>
<p><red>Ѡ҆</red>тѧгче́нъ плени́цами мно́гихъ мои́хъ прегрѣше́нїй, къ тебѣ̀ прибѣга́ю, спаси́ мѧ, влⷣчце бцⷣе, вѣ́рныхъ хвало̀.</p>
<p><red>Пѣ́снь ѕ҃. І҆рмо́съ:</red></p>
<p><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ</p>
<p><red>Ѿ</red> ю҆́га, бг҃ъ вопло́щсѧ, прїи́де, ꙗ҆́кѡ проре́клъ є҆сѝ, ѿ негѡ̀ свѣ́тлѡ просвѣща́емь, а҆ввакꙋ́ме требл҃же́нне, и҆ мі́ръ свѣ́томъ ᲂу҆ѧснѝ.</p>
<p><red>Ѡ҆</red>зарѝ, бж҃е, дꙋ́шы пою́щихъ тѧ̀, моли́твами а҆ввакꙋ́ма честна́гѡ и҆ бг҃омꙋ́драгѡ, и҆́же вдохнове́нїемъ бжⷭ҇твеннымъ просвѣще́й тогѡ̀ помышле́нїе.</p>
<p><red>В</red>ѣща́нїе твоѐ и҆ глагѡ́лъ бжⷭ҇твенныхъ си́ла, бг҃оглаго́ливе, про́йде всѧ̑ концы̀, сло́ва бжⷭ҇твенное прише́ствїе на́мъ прⷪ҇ро́чествꙋѧ.</p>
<p><red>Бг҃оро́диченъ:</red></p>
<p><red>С</red>ꙋ́щагѡ ѻ҆ц҃ꙋ̀ сн҃а є҆диносꙋ́щна, и҆ безнача́льнѡ ро́ждшемꙋ ꙗ҆́вѣ сразꙋмѣва́емаго, въ послѣ́докъ пло́ть бы́вша, дв҃о, родила̀ є҆сѝ.</p>
<p><red>Конда́къ гла́съ и҃: Подо́бенъ: В</red>збра́нной:</p>
<p><red>В</red>озгласи́вый вселе́ннѣй ѿ ю҆́га прише́ствїе бж҃їе ѿ дв҃ы, а҆ввакꙋ́ме бг҃оглаго́ливе, и҆ на бжⷭ҇твеннѣй стра́жи предстоѧ́нїемъ слы́шанїѧ ѿ свѣтоно́сна а҆́гг҃ла, хрⷭ҇то́во воскресе́нїе возвѣсти́лъ є҆сѝ мі́рꙋ. сегѡ̀ ра́ди ве́селѡ зове́мъ тѝ: ра́дꙋйсѧ, прⷪ҇ро́кѡвъ свѣ́тлаѧ добро́то.</p>
<p><red>Пѣ́снь з҃. І҆рмо́съ:</red></p>
<p><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Н</red>аꙋча́емь, блаже́нне, па́че сло́ва зна́нїю, и҆ <anchor type="page" number="16"/> проро́чествꙋѧ многосвѣ́тлꙋю свѣщꙋ̀, взыва́еши ны́нѣ: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>С</red>їѧ́нїѧ трисвѣ́тлагѡ, и҆ невече́рнїѧ сла́вы прича́стїѧ тебѣ̀ дадѐ хрⷭ҇то́съ, є҆го́же просла́вилъ є҆сѝ, вопїѧ̀: ѻ҆тє́цъ на́шихъ бж҃е, бл҃гослове́нъ є҆сѝ.</p>
<p><red>Бг҃оро́диченъ:</red></p>
<p><red>В</red>ъ ро́дѣхъ родѡ́въ мт҃и дв҃а ꙗ҆ви́ласѧ є҆сѝ бл҃гослове́ннаѧ, па́че ᲂу҆ма̀ сло́во ро́ждши воплоще́нное: тѣ́мже, чⷭ҇таѧ, воспѣва́емъ тѧ̀.</p>
<p><red>Пѣ́снь и҃. І҆рмо́съ:</red></p>
<p><red>В</red>сѧ̑ дѣла̀ бж҃їѧ, и҆ всѧ̀ тва́рь благослови́те гдⷭ҇а, прпⷣбнїи и҆ смире́ннїи се́рдцемъ по́йте є҆го̀, и҆ превозноси́те во всѧ̑ вѣ́ки.</p>
<p><red>П</red>росвѣще́нъ свѣ́томъ трисо́лнечнымъ, сподо́билсѧ є҆сѝ, всеизрѧ́дне, бжⷭ҇твенныхъ и҆ преесте́ственныхъ видѣ́нїй зовы́й: превозноси́те бг҃а во вѣ́ки всѧ̑.</p>
<p><red>П</red>їѧ̀ ѿ пото́ка сла́дости, и҆ невеще́ственнагѡ видѣ́нїѧ и҆сполнѧ́емь, сла́вы же проро́ческїѧ и҆ предсѣда́тельства причаща́ѧсѧ, ра́дꙋѧсѧ воспѣва́еши бг҃а во вѣ́ки.</p>
<p><red>Ѽ</red> бжⷭ҇твенныѧ и҆ честны́ѧ прⷪ҇ро́ка а҆ввакꙋ́ма красоты̀! се́й бо со а҆́гг҃льскими ликꙋ́ѧ си́лами, ра́дꙋѧсѧ хрⷭ҇та̀ воспѣва́етъ во вѣ́ки.</p>
<p><red>Бг҃оро́диченъ:</red></p>
<p><red>М</red>т҃и ꙗ҆ви́ласѧ є҆сѝ и҆́стиннѡ пре́жде вѣ̑къ и҆зъ ѻ҆ц҃а̀ возсїѧ́вшагѡ: є҆ди́на бо ст҃ѣ́йши всѣ́хъ была̀ є҆сѝ. тѧ̀ превозно́симъ чⷭ҇тꙋю во вѣ́ки.</p>
<p><red>Пѣ́снь ѳ҃. І҆рмо́съ:</red></p>
<p><red>Р</red>жⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ́ки поживѐ. тѧ̀, бцⷣе, тѣ́мъ всѝ велича́емъ.</p>
<p><red>Б</red>листа́етъ па́мѧть твоѧ̀, прⷪ҇ро́че, свѣ́тлꙋ и҆спꙋща́ющи зарю̀ твоегѡ̀ бг҃оглаго́ланїѧ, и҆ твоегѡ̀ тайноꙋче́нїѧ и҆ проро́чества, тѧ̀ чтꙋ́щымъ, а҆ввакꙋ́ме блаже́ннѣйше.</p>
<p><red>П</red>роповѣ́давъ гдⷭ҇а сла́вы, и҆ сегѡ̀ проре́къ прише́ствїе, ѿ ст҃ы́ѧ дв҃ы проѧвле́ннѡ бы́вшее, и҆ пока́занное ви́дѧ, весели́сѧ, а҆ввакꙋ́ме бг҃облаже́нне. <anchor type="page" number="17"/></p>
<p><red>Р</red>а́дꙋютсѧ всѝ прⷪ҇ро́цы, въ ра́достный тво́й де́нь веселѧ́щесѧ, бг҃омꙋ́дре, ра́дости твоеѧ̀ причаща́ющесѧ и҆ бж҃е́ственныѧ сла́вы. съ ни́миже молѧ́сѧ, пою́щыѧ тѧ̀ спаса́й.</p>
<p><red>Бг҃оро́диченъ:</red></p>
<p><red>К</red>ропле́нїемъ, чⷭ҇таѧ, щедро́тъ твои́хъ, дꙋшѝ моеѧ̀ ѡ҆мы́й скве́рнꙋ, и҆ то́ки сле́зъ и҆сточа́ти мнѣ̀ непреста́ннѡ сотворѝ, ѻ҆трокови́це, страсте́й мои́хъ пото́ки ᲂу҆ставлѧ́ющи.</p>
<footer/>
</document>
