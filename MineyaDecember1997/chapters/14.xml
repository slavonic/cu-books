<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="229"/>
<p><red>Мѣ́сѧца тогѡ́же въ д҃і-й де́нь.</red></p>
<p><red>Ст҃ы́хъ мꙋ́чєникъ, ѳѵ́рса, леѵкі́а, фїлимо́на, и҆ и҆̀же съ ни́ми.</red></p>
<p><red>А҆ллилꙋ́їа.</red></p>
<p><red>На Г</red>дⷭ҇и, воззва́хъ, <red>стїхи̑ры, гла́съ д҃. Поⷣ: Д</red>а́лъ є҆сѝ зна́менїе:</p>
<p><red>Ѳ</red>ѵ́рсъ чꙋ́дный, ꙳ и҆ бг҃омꙋ́дрый каллїні́къ, ꙳ и҆ сла́вный леѵкі́й, ꙳ трⷪ҇цꙋ несозда́ннꙋю и҆сповѣ́дающе, ꙳ болѣ̑зни тѧжча́йшыѧ и҆ неѡсла̑бныѧ мꙋ̑ки ꙳ мꙋ́жественнѣйшимъ нра́вомъ претерпѣ́ша ꙳ и҆ побѣ́ды вѣнцы̀, ꙗ҆́кѡ побѣдоно́сцы, прїѧ́ша, ꙳ согра́ждане бы́вше ꙳ невеще́ственныхъ си́лъ.</p>
<p><red>Ф</red>їлимо́нъ вели́кїй, ꙳ а҆рїа́нъ пребога́тый, ꙳ мꙋ́дрый а҆поллѡ́нїй, ꙳ крове́й тече́ньми многобо́жїѧ ᲂу҆гаси́ша пла́мень ꙳, всю̀ напои́ша зе́млю ꙳ бг҃озна́нїѧ бжⷭ҇твенными стрꙋѧ́ми, ꙳ и҆ тꙋ́чами врачева́нїй страсте́й и҆зсꙋша́ютъ рѣ́ки ꙳ бжⷭ҇твенною бл҃года́тїю, ꙳ ꙗ҆́кѡ те́плїи защи́тницы.</p>
<p><red>Ц</red>вѣ́ти краснѣ́йшїи ꙳ въ цвѣ́тницѣ процвѣто́ша, ꙳ мꙋ́чєницы сла́внїи, ꙳ дх҃а и҆спꙋща́юще бжⷭ҇твенное благово́нїе, ꙳ и҆ мы̑сли благоꙋха́юще вѣ́рнѡ, ꙳ лѣ́тнюю па́мѧть и҆́хъ чтꙋ́щихъ, ꙳ страда̑нїѧ и҆ борє́нїѧ, ꙳ и҆ блаже́нное сконча́нїе. ꙳ є҆гѡ́же ра́ди во свѣ́тѣ невече́рнѣмъ ѡ҆бита́ютъ ра́дꙋющесѧ. <anchor type="page" number="230"/></p>
<p><red>И҆́ны стїхи̑ры прест҃ѣ́й бцⷣѣ, гла́съ и҆ подо́бенъ то́йже:</red></p>
<p><red>Ѡ҆</red>дождѝ мнѣ̀, влⷣчце ꙳, твоеѧ̀ ми́лости бе́зднꙋ  ꙳, и҆ ѡ҆пали́вшеесѧ зно́емъ страсте́й се́рдце моѐ ꙳, ꙗ҆́кѡ ми́лостива напо́й, ѻ҆трокови́це ꙳: и҆ ᲂу҆миле́нїѧ ка̑пли точи́ти ꙳ непреста́ннѡ сотворѝ, молю́сѧ, ꙳, и҆́миже ᲂу҆тѣше́нїѧ сподо́блюсѧ, чⷭ҇таѧ, ꙳ є҆́же полꙋчи́ти и҆́мꙋтъ, ꙳ и҆̀же и҆́скреннѡ пла́кавшїисѧ.</p>
<p><red>Д</red>е́мѡнскими коле́блема прилѡ́ги, ꙳ и҆ въ ро́въ поги́бели вве́ржена ᲂу҆ще́дри, влⷣчце, ꙳ и҆ ᲂу҆тверди́ мѧ на ка́мени добродѣ́телей: ꙳ и҆ совѣ́ты врагѡ́въ разори́вши, ꙳ сподо́би мѧ̀ твори́ти повелѣ̑нїѧ ꙳ сн҃а твоегѡ̀, и҆ бг҃а на́шегѡ, ꙳ ꙗ҆́кѡ да полꙋчꙋ̀ ѡ҆ставле́нїе ꙳ въ де́нь сꙋда̀.</p>
<p><red>В</red>ъ разбо́йники впадо́хъ ꙳ скверноꙋбі́йствєнныѧ, всенепоро́чнаѧ, ꙳ и҆ нетлѣ́нныѧ ѻ҆де́жды вы́шнїѧ свѣ́тлости ꙳ си́хъ нахожде́ньми совлече́нъ бы́хъ, ѻ҆трокови́це, ꙳ и҆ ѿ ни́хъ неми́лостивнѡ ᲂу҆ѧзви́хсѧ, ꙳ и҆ низве́рженъ бы́хъ ꙳ въ мѣ́сто ѡ҆ѕлобле́нїѧ є҆́ле жи́въ: ꙳ но предварѝ, и҆ рꙋ́кꙋ твою̀ прострѝ, ꙳ и҆ воздви́гни мѧ̀, молю́сѧ.</p>
<p><red>Сла́ва, и҆ ны́нѣ, гла́съ и҆ подо́бенъ то́йже.</red></p>
<p><red>Н</red>а ѻ҆дрѣ̀ низлежꙋ̀ ᲂу҆ны́нїѧ, всенепоро́чнаѧ, ꙳ и҆ лѣ́ностнѡ прохождꙋ̀ житїѐ, ꙳ и҆ ᲂу҆жаса́юсѧ конца̀ моегѡ̀ вре́мене, бцⷣе: ꙳ да не ꙗ҆́коже ле́въ неща́днѡ расто́ргнетъ ꙳ смире́ннꙋю мою̀ дꙋ́шꙋ ꙳ ѕмі́й вселꙋка́вый. ꙳ тѣ́мже твое́ю бл҃гостїю ꙳ пре́жде конца̀ предвари́вши, ꙳ къ покаѧ́нїю мѧ̀ воздви́гни.</p>
<p><red>Крⷭ҇тобг҃оро́диченъ. Подо́бенъ: Ꙗ҆́</red>кѡ до́блѧ:</p>
<p><red>Р</red>аспина́ема хрⷭ҇та̀ чл҃вѣколю́бца ви́дѧщи, пречⷭ҇таѧ, ꙳ и҆ рє́бра и҆скопова́ема копїе́мъ, ꙳ пла́чꙋщи вопїѧ́ше: что̀ сїѐ, сн҃е мо́й; ꙳ что́ ти безблагода́тнїи лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй; ꙳ ᲂу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ распѧ́тїю.</p>
<p><red>На стїхо́внѣ, ѻ҆ктѡ́иха.</red> <anchor type="page" number="231"/></p>
<p><red>На ᲂу҆́трени ѻ҆́ба канѡ́на ѻ҆ктѡ́иха, и҆ ст҃ы́хъ канѡ́нъ на д҃.</red></p>
<p><red>Ѳеофа́ново.</red></p>
<p><red>Гла́съ ѕ҃. Пѣ́снь а҃. І҆рмо́съ:</red></p>
<p><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</p>
<p><red>М</red>ч҃ническими красота́ми бжⷭ҇твенномꙋ прⷭ҇то́лꙋ предстоѧ́ще, и҆ бжⷭ҇твенными блиста̑нїи, страстоте́рпцы, сїѧ́юще, на́съ пою́щихъ ва́шꙋ па́мѧть просвѣти́те.</p>
<p><red>Д</red>обро́ты бжⷭ҇твенныѧ жела́юще, житїѧ̀ кра̑снаѧ въ ничто́же вмѣни́сте, страстоте́рпцы хрⷭ҇то́вы: и҆ ᲂу҆ме́рше тѣ́ломъ, жи́знь безконе́чнꙋю ѡ҆брѣстѝ сподо́бистесѧ.</p>
<p><red>Б</red>езбо́жїѧ ле́сть бг҃олѣ́пнѡ, страстоте́рпцы мꙋ́чєницы, ѡ҆бличи́вше, мно́гихъ болѣ́зней претерпѣ́сте разжже́нїе, и҆ безболѣ́зненнꙋю жи́знь ны́нѣ воспрїѧ́сте.</p>
<p><red>Бг҃оро́диченъ:</red></p>
<p><red>Н</red>еѡпи́санное сло́во, ѡ҆пи́сано бы́вшее тѣ́ломъ породила̀ є҆сѝ, чⷭ҇таѧ: є҆го́же молѝ и҆зба́витисѧ тлѝ, и҆ страсте́й наведе́нїѧ, тѧ̀ сла́вѧщымъ.</p>
<p><red>Пѣ́снь г҃. І҆рмо́съ:</red></p>
<p><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ᲂу҆тверди́вый на́съ на ка́мени и҆сповѣ́данїѧ твоегѡ̀.</p>
<p><red>Т</red>ѣ́ло стрꙋ́жꙋще лю́тѣ тмы̀ предста́телїе, по́мысла твоегѡ̀ крѣ́пости не ѡ҆сла́биша, любо́вїю бжⷭ҇твенною си́льне въ любвѝ, ѳѵ́рсе, ᲂу҆крѣплѧ́емагѡ.</p>
<p><red>Б</red>ы́сть, мч҃ниче чꙋ́дне, внеза́пнаѧ твоѧ̀ вои́стиннꙋ ко гдⷭ҇ꙋ вѣ́ра, є҆́юже посрами́лъ є҆сѝ врагѡ́въ ѕловѣ́рїе, вопїѧ̀, ѽ фїлимо́не! ра́бъ є҆́смь хрⷭ҇то́въ.</p>
<p><red>К</red>ъ боре́нїю, мꙋ́чениче, врага̀ де́рзостнѣ и҆зше́лъ є҆сѝ, <anchor type="page" number="232"/> не щито́мъ, ни копїе́мъ, но вѣ́рою тве́рдою бжⷭ҇твеннѣ защити́всѧ, и҆ мꙋ́жески сего̀ на зе́млю низве́рглъ є҆сѝ.</p>
<p><red>Бг҃оро́диченъ:</red></p>
<p><red>В</red>ъ двꙋ́хъ є҆стества́хъ є҆ди́нъ ст҃ы́ѧ трⷪ҇цы, и҆зъ чⷭ҇тыхъ твои́хъ крове́й воплоти́всѧ, бг҃олѣ́пнѡ про́йде, сꙋ́щыѧ и҆зъ а҆да́ма спаса́ѧ, всечⷭ҇таѧ, бла́гостїю.</p>
<p><red>Сѣда́ленъ, гла́съ д҃. Подо́бенъ: Оу҆</red>диви́сѧ і҆ѡ́сифъ:</p>
<p><red>Б</red>лагоче́стїѧ щито́мъ покрыва́еми до́брѣ, и҆ ѻ҆рꙋ́жїемъ крⷭ҇та̀ ѡ҆дѣ́ѧвшесѧ тве́рдѡ, ѡ҆полчє́нїѧ низложи́ша мꙋчи́телѧ, мч҃ницы хрⷭ҇то́вы досточꙋ́днїи, и҆ вѣнце́мъ ѿ негѡ̀ ᲂу҆вѧ́зшесѧ побѣ́ды, ликꙋ́ютъ непреста́ннѡ съ го́рними си́лами, и҆ сп҃са мо́лѧтъ, спастѝ дꙋ́шы на́шѧ.</p>
<p><red>Сла́ва, и҆ ны́нѣ, бг҃оро́диченъ:</red></p>
<p><red>Т</red>револнє́нїи страстны́ми безсо́вѣстный а҆́зъ ѡ҆бꙋрева́емь, чⷭ҇таѧ, призыва́ю тѧ̀ те́плѣ: да не пре́зриши менє̀ ѻ҆каѧ́ннагѡ поги́бнꙋти, бе́зднꙋ милосе́рдїѧ ро́ждшаѧ, ра́звѣ бо тебє̀ наде́жди не и҆́мамъ. да не врагѡ́мъ ᲂу҆́бѡ ѡ҆бра́дованїе и҆ смѣ́хъ надѣ́ѧвыйсѧ на тѧ̀, ꙗ҆влю́сѧ: и҆́бо мо́жеши, є҆ли̑ка хо́щеши, ꙗ҆́кѡ мт҃и сꙋ́щи всѣ́хъ бг҃а.</p>
<p><red>Крⷭ҇тобг҃оро́диченъ:</red></p>
<p><red>Д</red>в҃а и҆ а҆́гница ви́дѣвши на крⷭ҇тѣ̀, безъ сѣ́мене и҆зъ неѧ̀ а҆́гнца ро́ждшагосѧ, и҆ копїе́мъ прободе́на, печа́ли ᲂу҆ѧ́звена стрѣла́ми, вопїѧ́ше, болѣ́зненнѡ восклица́ющи: что̀ но́вое та́инство; ка́кѡ ᲂу҆мира́еши, и҆́же живота̀ є҆ди́нъ гдⷭ҇ь; тѣ́мже воскреснѝ, па́дшаго воздвиза́ѧ пра́ѻтца.</p>
<p><red>Пѣ́снь д҃. І҆рмо́съ:</red></p>
<p><red>Х</red>рⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</p>
<p><red>Є҆</red>ди́наго благоꙋтро́бнаго, є҆ди́наго гдⷭ҇а и҆ бг҃а всѣ́хъ и҆сповѣ́дати мꙋ́чєницы возжелѣ́вше, чрезъ мꙋ̑ки тогѡ̀ црⷭ҇тво прїѧ́сте. <anchor type="page" number="233"/></p>
<p><red>С</red>трога̑нїѧ тѣлє́снаѧ, ѻ҆́гнєннаѧ стремлє́нїѧ, и҆ ѕвѣре́й и҆ мо́рѧ, ю҆́ношески под̾ѧ́лъ є҆сѝ, пребога́те, си́лою креста̀, мꙋ́чениче ѳѵ́рсе, ᲂу҆крѣплѧ́емь.</p>
<p><red>П</red>одвигѡ́въ ра́нами ᲂу҆добрѧ́ѧсѧ, дꙋ́шꙋ свѣтлѣ́йшꙋ со́лнечнагѡ сїѧ́нїѧ содѣ́лалъ є҆сѝ, ꙗ҆́кѡ во́инъ хрⷭ҇то́въ, страстоте́рпче мꙋ́чениче леѵкі́е.</p>
<p><red>Бг҃оро́диченъ:</red></p>
<p><red>М</red>т҃рь безмꙋ́жнꙋ, дв҃ꙋ непоро́чнꙋ, нерастлѣ́ннꙋ ѻ҆трокови́цꙋ, въ жена́хъ є҆ди́нꙋ тѧ̀ зна́емъ: бл҃гослове́ннаѧ марі́е, человѣ́кѡвъ и҆справле́нїе.</p>
<p><red>Пѣ́снь є҃. І҆рмо́съ:</red></p>
<p><red>Б</red>ж҃їимъ свѣ́томъ твои́мъ, бл҃же, ᲂу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</p>
<p><red>Б</red>жⷭ҇твеннѣйшими бг҃осїѧ́ннѡ, мꙋ́чєницы всехва́льнїи, зарѧ́ми ѡ҆свѧще́ни, преидо́сте безбо́жїѧ непостоѧ́ннꙋю пꙋчи́нꙋ, и҆ къ бжⷭ҇твеннѣй тишинѣ̀ преминꙋ́сте.</p>
<p><red>В</red>лачи́ми по землѝ мч҃ницы всехва́льнїи лю́тѣ, и҆ мꙋ́ками ᲂу҆ранѧ́еми, нбⷭ҇ныхъ чє́сти полꙋчи́сте, а҆́гг҃лѡвъ согра́ждане ны́нѣ бы́вше.</p>
<p><red>Л</red>юбѧ̀ ᲂу҆мре́ти за хрⷭ҇та̀ возлю́бльшаго тѧ̀ ꙗ҆́вѣ, мꙋ́чениче фїлимо́не, вмѣни́лъ є҆сѝ приноси̑мыѧ ꙗ҆́звы тѣлесѝ твоемꙋ̀, младе́нцєвъ стрѣлѧ́нїѧ, бг҃облаже́нне.</p>
<p><red>Бг҃оро́диченъ:</red></p>
<p><red>Б</red>цⷣꙋ тѧ̀ ѿ дꙋшѝ, влⷣчце мі́ра блага́ѧ, и҆сповѣ́дающыѧ спаса́й: тѧ́ бо предста́тельницꙋ непобѣди́мꙋ стѧжа́хомъ, сꙋ́щꙋю бг҃ороди́тельницꙋ.</p>
<p><red>Пѣ́снь ѕ҃. І҆рмо́съ:</red></p>
<p><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</p>
<p><red>В</red>ѣ́тры дви́жими бжⷭ҇твеннагѡ дх҃а, мꙋ́дрїи, дꙋшє́внаѧ <anchor type="page" number="234"/> вождє́нїѧ во ᲂу҆́мнаѧ приста̑нища прера́достнѡ спасо́сте, мꙋ́чєницы, наслажда́ющесѧ кꙋ́пнѡ ѡ҆боже́нїѧ.</p>
<p><red>Н</red>а колесни́цꙋ пла́меннꙋ всѣ́дше, страда́льцы, и҆злїѧ́нною кро́вїю къ нб҃се́мъ восхи́тистесѧ, и҆ бж҃їю сла́вꙋ полꙋчи́сте, ѿ негѡ̀ вѣнцы̀ побѣ́ды прїи́мше.</p>
<p><red>Ф</red>їлимо́нъ и҆ леѵкі́й, а҆поллѡ́нїй кꙋ́пнѡ и҆ ѳѵ́рсъ приснопа́мѧтный четвери́ца бжⷭ҇твеннаѧ и҆ свѣтоза́рнаѧ, трⷪ҇ческое ѡ҆сїѧ́нїе, прича́стїемъ невеще́ственнымъ ѡ҆богати́шасѧ.</p>
<p><red>Бг҃оро́диченъ:</red></p>
<p><red>И҆́</red>же всѧ́кїѧ превы́шши, мы́сленныѧ, ꙗ҆́кѡ бг҃ъ, и҆ ви́димыѧ тва́ри, вопло́щсѧ про́йде и҆зъ твоегѡ̀ чре́ва, соблю́дъ тѧ̀ нетлѣ́ннꙋ, ꙗ҆́коже была̀ є҆сѝ пре́жде ржⷭ҇тва̀, мт҃и дв҃о.</p>
<p><red>Конда́къ гла́съ в҃. Подо́бенъ: Т</red>вє́рдыѧ.</p>
<p><red>Б</red>лагоче́стїѧ вѣ́ры побѡ́рницы ѕлочести́ваго мꙋчи́телѧ ѡ҆плева́вше, ѡ҆бличи́сте ѕвѣроѻбра́зное є҆гѡ̀ кровопроли́тїе: и҆ побѣди́сте тогѡ̀ ꙗ҆́ростное противле́нїе, хрⷭ҇то́вою по́мощїю ᲂу҆крѣплѧ́еми, ѳѵ́рсе и҆ леѵкі́е, съ пострада́вшими ѡ҆ на́съ моли́тесѧ.</p>
<p><red>Пѣ́снь з҃. І҆рмо́съ:</red></p>
<p><red>Р</red>осода́тельнꙋ ᲂу҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ᲂу҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>Ѡ҆</red>дождє́нїи бжⷭ҇твенными ᲂу҆гаси́сте многобо́жїѧ пе́щь, разже́гшесѧ бжⷭ҇твенною любо́вїю прера́достнѡ, и҆ ны́нѣ пѣснопое́те, страда́льцы: бл҃гослове́нъ є҆сѝ, бж҃е ѻ҆те́цъ на́шихъ.</p>
<p><red>Г</red>онѧ́щаго бжⷭ҇твенною ᲂу҆лови́вше мре́жею, досточꙋ́днїи, и҆звлеко́сте и҆зъ глꙋбины̀ ле́стныѧ, и҆ хрⷭ҇тꙋ̀ приведо́сте, пою́ще те́плѣ: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>П</red>околеба́сте ле́сти ѡ҆снова̑нїѧ неколебле́нно произволе́нїе показꙋ́юще, и҆ мꙋ́жественъ ра́зꙋмъ, страда́льцы, и҆ ны́нѣ пѣснопое́те благоче́стнѡ: бл҃гослове́нъ є҆сѝ, бж҃е ѻ҆тє́цъ на́шихъ. <anchor type="page" number="235"/></p>
<p><red>Бг҃оро́диченъ:</red></p>
<p><red>П</red>а́че сло́ва твоѐ зача́тїе, бг҃оневѣ́сто, бг҃а бо сло́ва родила̀ є҆сѝ, и҆збавлѧ́ющаго безслове́сїѧ всѧ́кагѡ человѣ́ка, и҆ сло́во подаю́щи вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</p>
<p><red>Пѣ́снь и҃. І҆рмо́съ:</red></p>
<p><red>И҆</red>зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ во всѧ̑ вѣ́ки.</p>
<p><red>Щ</red>ито́мъ благоче́стїѧ защити́всѧ, и҆ крⷭ҇тъ, ꙗ҆́коже копїѐ, воспрїе́мъ, полкѝ вра̑гъ неви́димыхъ ссѣ́клъ є҆сѝ, ѳѵ́рсе доблемꙋ́дренне, мꙋ́ченикѡвъ бжⷭ҇твеннаѧ сла́во.</p>
<p><red>Р</red>азжига́емь любо́вїю вседержи́телѧ, вше́лъ є҆сѝ мꙋ́жественнѡ въ мꙋ́ченическое сꙋди́ще, и҆ терпѣли́внѡ пострада́въ, расто́рглъ є҆сѝ ѕмі́ѧ вели́каго, фїлимо́не страда́льче.</p>
<p><red>П</red>огрꙋже́нꙋ показа́въ вра́жїю си́лꙋ, глꙋбино́ю мꙋ́жества и҆ терпѣ́нїѧ твоегѡ̀, ѽ а҆рїа́не, црⷭ҇твїѧ сподо́билсѧ є҆сѝ, неподви́жимагѡ во всѧ̑ вѣ́ки.</p>
<p><red>Бг҃оро́диченъ:</red></p>
<p><red>И҆́</red>стиннꙋю бцⷣꙋ и҆сповѣ́дающе тѧ̀, ꙗ҆́кѡ а҆́гг҃лъ, ра́дꙋйсѧ, вопїе́мъ тѝ: є҆ди́на бо ра́дость на землѝ родила̀ є҆сѝ, ѽ ѡ҆бра́дованнаѧ чⷭ҇таѧ бл҃гослове́ннаѧ.</p>
<p><red>Пѣ́снь ѳ҃. І҆рмо́съ:</red></p>
<p><red>Б</red>г҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ᲂу҆блажа́емъ.</p>
<p><red>Х</red>рⷭ҇то́вꙋ стрⷭ҇ть и҆з̾ѡбража́юще, и҆скꙋше́нїе мно́гихъ мꙋ́къ претерпѣ́сте, блаже́ннїи: глава́ми же ᲂу҆сѣ́чени бы́вше, сопричто́стесѧ чинѡ́мъ нбⷭ҇нымъ, сла́вою ѡ҆блиста́юще, и҆ бжⷭ҇твенными лꙋча́ми ᲂу҆краша́еми.</p>
<p><red>Т</red>вои́ми кровьмѝ багрѧни́цꙋ ѡ҆мочи́лъ є҆сѝ, ѳѵ́рсе мꙋ́дре, и҆ въ сїю̀ сла́внѡ ѡ҆дѣ́ѧвсѧ: и҆ ꙗ҆́кѡ ски́птръ бжⷭ҇твенный, <anchor type="page" number="236"/> держѧ̀ крⷭ҇тъ, со всѣ́ми страстоно́сцы ра́дꙋѧсѧ, ны́нѣ сцрⷭ҇твꙋеши хрⷭ҇тꙋ̀, бг҃облаже́нне.</p>
<p><red>В</red>а́шымъ, блаже́ннїи, ᲂу҆диви́шасѧ а҆́гг҃льскїѧ си̑лы подвигѡ́мъ, ра́намъ, противле́нїємъ, нꙋ́жднѣй сме́рти: съ ни́миже живꙋ́ще, воспомина́нїе сотвори́те ѡ҆ соверша́ющихъ ва́шꙋ па́мѧть, всехва́льнїи.</p>
<p><red>Бг҃оро́диченъ:</red></p>
<p><red>В</red>ъ подо́бїи человѣ́чи пло́ти, и҆зъ твоегѡ̀ чре́ва сло́во ꙗ҆ви́сѧ ражда́емое, и҆ мч҃никѡвъ мно́жество привлечѐ, стрⷭ҇ти претерпѣ́въ, пребл҃гі́й, чⷭ҇таѧ дв҃о марі́е бг҃ора́дованнаѧ.</p>
<footer/>
</document>
