<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="1092"/>
<anchor type="page" number="1093"/>
<p>Предисло́вїе.</p>
<p>Бж҃е́ственный се́й ѻ҆те́цъ и҆лїа̀, и҆́же и҆ є҆́кдикъ (защи́титель) нарече́нъ бы́сть, а҆́ще и҆лїа̀ кри́тскїй, и҆́же бѣ̀ ᲂу҆чени́къ слове́съ григо́рїа бг҃осло́ва, се́й є҆́сть и҆лѝ и҆́нъ нѣ́кто, на́мъ неизвѣ́стно. Є҆ли́кѡ же ѻ҆́нъ настоѧ́щихъ глави́знъ, ꙗ҆́кѡ ѿ нѣ́кїихъ дѣ́лъ познава́ти мо́щно дѣ́лателѧ, мꙋ́жъ бѣ̀, а҆́ще и҆ и҆́нъ кто̀ возше́дый на ве́рхъ премꙋ́дрости внѣ́шнїѧ, и҆ мно́гѡ па́че дх҃о́вныѧ, и҆ то̀ лꙋ́чшїѧ, си́лꙋ бо въ словесѣ́хъ и҆ преиз̾ѡби́лꙋющꙋю є҆мꙋ̀ сла́вꙋ добродѣ́тели, ᲂу҆до́бнѡ всѧ́къ разсꙋди́тельный въ тѣ́хъ ᲂу҆разꙋмѣ́етъ. Ꙗ҆̀же и҆ мы̀ ᲂу҆вѣ́дѣвше, и҆ многоѻби́льномꙋ плодꙋ̀ нра́вственнагѡ и҆ разꙋмѣ́тельнагѡ ᲂу҆че́нїѧ ᲂу҆ди́вльшесѧ, и҆ тѣ́ми по и҆́стинѣ ᲂу҆слади́вшесѧ, ꙗ҆́кѡ нѣ́кїимъ ли́ствїемъ покро́въ плодꙋ̀ и҆ красотꙋ̀ благолѣ́пнѣйшꙋ подаю́щымъ подо́бїи глаго́лю, и҆ рече́нїи добро́тами, и҆́миже на ѻ҆бѣ́дъ ѻ҆ц҃ъ тѣ́хъ прїꙋгото́вѧ чте́нїе лю́бѧщымъ ко ᲂу҆дово́льствїю предлага́емъ, и҆ съ любо́вїю въ кра́сный се́й и҆ благово́нный цвѣтни́къ мно́гими и҆ высо́кими произрастѣ́нїѧми слове́съ дꙋхо́вныхъ насажде́нный и҆ сладча́йшими стрꙋѧ́ми премꙋ́дрости напое́нный вни́ти, и҆ под̾ сѣ́нїю тогѡ̀ сѣ́сти про́симъ, да и҆ ті́и не то́чїю ѿ пото́кѡвъ дѣ́ѧтельнагѡ любомꙋ́дрїѧ насладѧ́тсѧ, но и҆ плодѡ́въ ᲂу҆мозрѣ́нїѧ до сы́тости вкꙋ́сѧтъ. И҆звѣтосло́вїе совѣща́тельное тщали́выхъ любомꙋ́дрцєвъ тща́нїемъ и҆ трꙋдо́мъ и҆лѝ смире́ннѣйшагѡ пресвѵ́тера сочине́нное и҆сто́чникъ ᲂу҆чи́тельныхъ ро́сꙋ слове́съ точа́щїй здѣ̀ ѡ҆брѧ́щеши, а҆́ще и҆́скреннѣ прочте́ши.</p>
<anchor type="page" number="1094"/>
<p>Цвѣтособра́нїе.</p>
<p>Совѣ́товательно любомꙋдрецє́въ тщали́выхъ, и҆злюбомꙋ́дрствовано и҆ сотворено̀ и҆лїе́ю малѣ́йшимъ пресвѵ́теромъ и҆ є҆́кдикомъ. И҆сто́чникъ точа́щъ нравоꙋчи́тельныхъ ро́сꙋ слове́съ здѣ̀ и҆з̾ѡбрѧ́щеши, а҆́ще про́йдеши зако́ннѡ.</p>
<p>а҃. Досто́йно всѧ́комꙋ хрїстїа́нинꙋ пра́вѡ вѣ́рꙋющемꙋ въ бг҃а, не бы́ти без̾ попече́нїѧ, но всегда̀ ча́ѧти и҆ ѡ҆жида́ти и҆скꙋше́нїѧ. Да є҆гда̀ прїи́детъ, не ᲂу҆жаса́етсѧ, нижѐ смꙋща́етсѧ, но благода́рнѣ те́рпитъ трꙋ́дъ, скѡ́рби, и҆ разꙋмѣ́етъ, что̀ поѧ̀ съ проро́комъ глаго́летъ: и҆скꙋси́ мѧ гдⷭ҇и, и҆ и҆спыта́й мѧ̀<footnote lang="cu">Ѱал. к҃є, ст. в҃.</footnote>. И҆ не речѐ, ꙗ҆́кѡ наказа́нїе твоѐ низвратѝ, но и҆спра́ви мѧ̀ въ коне́цъ.</p>
<p>в҃. Нача́ло ᲂу҆́бѡ до́брыхъ, стра́хъ бж҃їй: коне́цъ же любы̀ є҆гѡ̀.</p>
<p>г҃. Нача́ло всѧ́кагѡ бла́га сло́во дѣ́ѧтельно, и҆ дѣѧ́нїе слове́сно, тѣ́мже ни дѣѧ́нїе без̾ сло́ва бла́го, ни сло́во без̾ дѣѧ́нїѧ происходѧ́щее.</p>
<p>д҃. Дѣѧ́нїе є҆́сть тѣлесѐ ᲂу҆́бѡ, по́стъ и҆ бдѣ́нїе: ᲂу҆́стъ же пѣ́нїе, и҆ моли́тва, и҆ молча́нїе, сло́ва честнѣ́йша. И҆ рꙋкꙋ̀ дѣѧ́нїе, є҆́же ѻ҆́нѣми без̾ ропта́нїѧ быва́ющее: но́гꙋ же, є҆́же тѣ́ми ѿ пе́рвагѡ побꙋжде́нїѧ соверша́емое.</p>
<p>є҃. Предварѧ́етъ всѣ́хъ си́хъ ми́лость и҆ и҆́стина, и҆́хже зача́тїе є҆́сть смире́нїе, и҆ є҆́же ѿ сегѡ̀ по ѻ҆тцє́мъ пребыва́ющее разсꙋжде́нїе, без̾ негѡ́же ни є҆ди́но, ни дрꙋго́е сво́й ᲂу҆ви́дѣти коне́цъ возмо́жетъ. Дѣѧ́нїе ᲂу҆́бѡ вѣ́съ словесѐ безче́ствꙋющо, здѣ̀ и҆ <anchor type="page" number="1095"/> ѻ҆́ндѣ въ безполе́зныхъ а҆́ки нѣ́каѧ ю҆́ница ѻ҆́крестъ заблꙋжда́ющо ѡ҆брѣта́етсѧ. Сло́во же дѣ́ѧтельныѧ добродѣ́тели честны́ѧ ри́зы ѿме́щꙋщо, нѣ́сть благоѡбра́зно, а҆́ще и҆ таково̀ бы́ти нѣ́какѡ мнѣ́нїемъ воѡбразꙋ́етсѧ.</p>
<p>ѕ҃. Мꙋ́жественнаѧ дꙋша̀ ꙗ҆́кѡ жена̀ во все́мъ свое́мъ житїѝ, а҆́ки два̀ свѣти̑льника, дѣѧ́нїе же и҆ видѣ́нїе горѧ́ща содержа́щи, содѣва́етъ дѡ́лжнаѧ: сопроти́внаѧ же напроти́въ, разсла́бленна сластьмѝ.</p>
<p>з҃. Не довлѣ́етъ дꙋшѝ къ соверше́нномꙋ ѕло́бы и҆збавле́нїю, во́льное ѕлострада́нїе, а҆́ще и҆ нево́льнымъ разжига́ема не и҆ста́етъ. Ꙗ҆́коже бо нѣ́кїй ме́чь дꙋша̀, а҆́ще не сквозѣ̀ ѻ҆́гнь про́йдетъ и҆ во́дꙋ, си́рѣчь, сквозѣ̀ вѡ́льныѧ болѣ̑зни и҆ невѡ́льныѧ, не сло́млена сопротивле́нїи приключа́ющихсѧ не соблюда́етсѧ.</p>
<p>и҃. Ꙗ҆́коже во́льныхъ и҆скꙋше́нїй трѝ сꙋ́ть собо́рнѣйшыѧ вины̑: здра́вїе, бога́тство и҆ сла́ва: та́кѡ и҆ нево́льныхъ трѝ сꙋ́ть: тщєты̀, дѡса́ды и҆ не́мѡщи. Быва́ютъ же нѣ̑кїимъ ᲂу҆́бѡ на созида́нїе, нѣ̑кїимъ же на низложе́нїе.</p>
<p>ѳ҃. Приподсꙋ́дствꙋетъ дꙋшѝ ᲂу҆́бѡ, жела́нїе и҆ печа́ль: тѣ́лꙋ же, сла́сть и҆ болѣ́знь. Вина́ же болѣ́зни ᲂу҆́бѡ є҆́сть сла́сть: хотѧ́ще бо и҆збѣ́гнꙋти є҆́же въ болѣ́зни приболѣ́зненнагѡ чꙋ́вства къ сла́сти прибѣга́емъ: печа́ли же жела́нїе.</p>
<p>і҃. Завѣща́тельно ᲂу҆́бѡ добродѣ́тельный и҆́мать до́брое, вы́мышленное же тщесла́вный. Ѕло́е же тщали́вый ᲂу҆́бѡ, све́рхꙋ и҆́мать, глꙋбо́ко же, сластолюби́вый.</p>
<p>а҃і. Дѣѧ́нїе дꙋшѝ є҆́сть, воздержа́нїе простото́ю, и҆ простота̀ воздержа́нїемъ дѣ́йствꙋема.</p>
<p>в҃і. Оу҆ма̀ дѣѧ́нїе ꙗ҆́же въ ра́зꙋмѣ моли́тва, и҆ въ моли́твѣ ра́зꙋмъ.</p>
<p>г҃і. Ма́лижды ᲂу҆́бѡ и҆ неприлѣ́жнѡ въ ѕло́мъ ѡ҆брѣта́етсѧ, сїѧ̑ ненави́дѧй: многшекра́тнѣ же и҆ внима́тельнѣе, и҆́же къ вина́мъ ѻ҆́нагѡ приближа́ѧйсѧ.</p>
<p>д҃і. И҆̀мже не по предложе́нїюо є҆́сть, є҆́же клѧ́тисѧ, си́мъ ча́стѣ и҆ є҆́же прегрѣша́ти. А҆ и҆̀мже без̾ предложе́нїѧ є҆́сть <anchor type="page" number="1096"/> є҆́же согрѣша́ти, и҆звѣ́ствованно є҆́сть покаѧ́нїе: и҆ вина̀ сегѡ̀ не ча́ста.</p>
<p>є҃і. Чꙋ́вство и҆ со́вѣсть со сло́вомъ на произноше́нїи да собира́ютсѧ. Ꙗ҆́кѡ да ми́рное и҆ бж҃е́ственное сло́во посредѣ̀ си́хъ ѡ҆брѣта́тисѧ не постыжда́етсѧ проде́рзостїю, и҆лѝ безмѣ́рїемъ глаго́лемыхъ.</p>
<p>ѕ҃і. Не и҆́же дѣла́ми не ѡ҆би́дѧй дꙋ́шꙋ свою̀, се́й и҆ словесы̀ нескве́рнꙋ тꙋ̀ соблюдѐ. Нижѐ и҆́же си́ми хранѧ́й, ᲂу҆жѐ и҆ скве́рнами не ѡ҆сквернѝ: тро́йственнѣ бо є҆́же согрѣша́ти быва́етъ.</p>
<p>з҃і. Не возмо́жеши лицѐ добродѣ́тели ᲂу҆ви́дѣти, сла́дцѣ є҆щѐ лицѐ ѕло́бы смотрѧ́ѧ. Ненави́димо же тебѣ̀ тогда̀ ꙗ҆ви́тсѧ второ́е, є҆гда̀ наслажде́нїѧ вожделѣ́ннагѡ вкꙋ́съ, и҆ такова́гѡ видѣ́нїѧ ᲂу҆страни́ши взо́ръ.</p>
<p>и҃і. По́мыслы, а҆ не дѣ́лы предвари́тельнѣ ра́тꙋютъ бѣ́сове дꙋ́шꙋ. Са̑маѧ бо та̑ ѡ҆ себѣ̀ ра́тꙋютъ дѣла̀. И҆ дѣ́лъ ᲂу҆́бѡ, слꙋ́хъ вино́венъ и҆ зрѣ́нїе: по́мыслѡвъ же ѻ҆бы́чай и҆ бѣ́сове.</p>
<p>ѳ҃і. Тро́йственнꙋ ᲂу҆́бѡ согрѣша́тельность дꙋшѝ ѡ҆брѣта́емъ: дѣ́лы, словесы̀, и҆ помышле́нїи, и҆ ѡ҆би́дѧщꙋ безгрѣ́шїѧ добро́тꙋ: без̾ погрѣше́нїѧ бо, пѧ́ть чꙋ́вствъ и҆ произно́сное подоба́етъ соблюда́ти сло́во. И҆́мже не согрѣша́ѧй, мꙋ́жъ є҆́сть соверше́нъ, си́ленъ ѡ҆бꙋзда́ти и҆ прѡ́чїѧ ча̑сти дꙋшѝ<footnote lang="cu">І҆а́кѡв. гл. г҃, ст. в҃.</footnote>.</p>
<p>к҃. Шестери́чнѡ раздѣлѧ́етсѧ безслове́снаѧ ча́сть дꙋшѝ. На пѧ́ть чꙋ́вствъ, и҆ на сло́во є҆́же по произноше́нїю: є҆́же съ стра́ждꙋщимъ, не раздѣ́льнѣ соблюда́етсѧ безстра́стнѡ сꙋ́щее, ѡ҆чища́етъ же тогѡ̀ ѕло́бꙋ, страда́тельнѡ ѡ҆брѣта́ющеесѧ.</p>
<p>к҃а. Ни тѣ́ло без̾ поста̀ и҆ бдѣ́нїѧ ѡ҆чи́ститсѧ, ни без̾ ми́лости и҆ и҆́стины дꙋша̀. Но нижѐ ᲂу҆́мъ без̾ бесѣ́ды и҆ видѣ́нїѧ бж҃їѧ. Сїѧ̑ бо сопрѧже́нїѧ си́хъ нарѡ́читѣйша сꙋ́ть.</p>
<p>к҃в. Согражда́емаѧ рече́нными добродѣ́тельми дꙋша̀ непреѡбори́мь ѿ и҆скꙋше́нїй сохранѧ́етъ гра́дъ сво́й, є҆́же є҆́сть терпѣ́нїе. Въ терпѣ́нїи бо ва́шемъ стѧжи́те дꙋ́ши ва́шѧ<footnote lang="cu">Лꙋкѝ гл. к҃а, ст. ѳ҃і.</footnote>, глаго́летъ сло́во. <anchor type="page" number="1097"/> А҆́ще же и҆на́кѡ и҆мѣ́єма бꙋ́дꙋтъ: ꙗ҆́коже гра́дъ нѣ́кїй неѡгражде́нъ, и҆ ѿ ѿдале́ннагѡ шꙋ́ма вереѧ́ми боѧ́зни потрѧса́єма бꙋ́дꙋтъ.</p>
<p>к҃г. Не є҆ли́цы, ꙗ҆̀же по сло́вꙋ сꙋ́ть мꙋ́дри, сі́и и҆ во ꙗ҆̀же по ра́зꙋмꙋ. Нижѐ є҆ли́цы и҆ во ꙗ҆̀же по ра́зꙋмꙋ, сі́и и҆ во ꙗ҆̀же по чꙋ́вствꙋ ѡ҆брѧ́щꙋтсѧ внѣ́шнемꙋ. А҆́ще бо и҆ всѣ́хъ подвла́стными и҆́мать чꙋ́вство, но не ра́внѣ томꙋ̀, да̑ни даю́тъ. Ѿ простоты̀ бо мно́жайшїи во ꙗ҆̀же по немꙋ̀ почита́ти то̀ ꙗ҆́коже то̀ и҆стѧзꙋ́етъ, не вѣ́даютъ.</p>
<p>к҃д. По є҆стествꙋ̀ несѣко́ма сꙋ́щи мꙋ́дрость, сѣче́тсѧ и҆лѝ раздѣлѧ́етсѧ на разли̑чныѧ ча̑сти. Ѻ҆́вомꙋ бо тоѧ̀ дае́тсѧ вѧ́щше, ѻ҆́вомꙋ же ме́нше: доне́лѣже возра́стши дѣ́ѧтельнаѧ добродѣ́тель, соедини́вшыѧсѧ и҆мꙋ́щи себѣ̀ нача̑льныѧ добродѣ̑тели, прили́чное ка́ждой и҆спо́лнитъ бла́го. Мно́зи бо по ѡ҆скꙋдѣ́нїю дѣ́ѧтельныѧ жи́зни, и҆ мꙋ́дрствованїѧ наслѣ́доваша ѡ҆скꙋдѣ́нїе.</p>
<p>к҃є. Въ сво́йственныхъ є҆стествꙋ̀ не мно́зи мꙋ́дри ѡ҆брѧ́щꙋтсѧ: въ є҆сте́ственныхъ же мно́зи: стра́хомъ бо къ тѣ́мъ всеесте́ственное мꙋдрова́нїе ѡ҆ста́вивше, та́мѡ ᲂу҆́бѡ ма́лое, въ неподоба́ющихъ же и҆ не по є҆стествꙋ̀ и҆ не похва́льныхъ мно́жайшее и҆́мꙋтъ ᲂу҆́мствованїе.</p>
<p>к҃ѕ. Благосло́внагѡ молча́нїѧ вре́мѧ и҆ мѣ́ра сꙋ́ть сопирѡ́вницы: пирова́нїе же тогѡ̀ быва́етъ и҆́стина. Є҆ѧ́же ра́ди ничто́же ѿ и҆ско́мыхъ ѡ҆брѣта́етъ входѧ́й лжѝ ѻ҆те́цъ въ ѿходѧ́щꙋю дꙋ́шꙋ.</p>
<p>к҃з. Ми́лостивъ и҆́стиннѡ, не и҆́же подаѧ́й и҆зли̑шнѧѧ, но попꙋща́ѧй нꙋ̑жднаѧ восхища́ющымъ.</p>
<p>к҃и. Ѻ҆́ви ᲂу҆́бѡ веще́ственнымъ бога́тствомъ прїѡбрѣта́ютъ невеще́ственное, ми́лостыни зако́нами: ѻ҆́ви же невеще́ственнымъ ѿстѧжава́ютъ веще́ственное, въ чꙋ́вствѣ неѡскꙋдѣва́ющагѡ быва́юще.</p>
<p>к҃ѳ. Любе́зно ᲂу҆́бѡ всѧ́комꙋ богатѣ́ти во благи́хъ, но прико́рбно бж҃е́ственнѣ ѡ҆богати́вшемꙋсѧ, не попꙋща́емꙋ бы́ти є҆мꙋ̀ мно́жае возвесели́тисѧ ѡ҆ то́мъ.</p>
<p>л҃. И҆звнѣ̀ ᲂу҆́бѡ здра́вїе непщꙋ́етсѧ бы́ти въ дꙋшѣ̀: внꙋ́трь же во глꙋбинѣ̀ чꙋ́вства ѡ҆бы́че кры́тисѧ недꙋ́гъ є҆ѧ̀. А҆́ще ли же <anchor type="page" number="1098"/> подоба́етъ всѧ́кѡ и҆звнѣ̀ ᲂу҆́бѡ недꙋ́гꙋ ѻ҆́номꙋ пожа́тꙋ ѡ҆бличе́нїи бы́ти: внꙋ́трь же здра́вїю, ꙗ҆́вѣ ꙗ҆́кѡ семꙋ̀ ѡ҆бновле́нїемъ ᲂу҆ма̀: безꙋ́менъ є҆́сть ѡ҆бличє́нїѧ ѿрѣва́ѧй, въ непоболѣ́нїѧ всегда̀ возлежа́ти больни́цѣ не стыдѧ́йсѧ.</p>
<p>л҃а. Да не ѡ҆жесточи́шисѧ на нево́льнѣ тѧ̀ рꙋкодѣ́йствовавшаго, но на и҆сточи́вшꙋюсѧ гнꙋ́сность воззрѣ́въ, ѡ҆ка́й ᲂу҆́бѡ самаго̀ себѐ: ᲂу҆блажи́ же вино́внаго тебѣ̀ сеѧ̀ бы́вшаго по́льзы смотрѣ́нїемъ бж҃їимъ.</p>
<p>л҃в. Да ничесогѡ̀ ра́ди лю́тагѡ ѿча́ешисѧ недꙋ́га твоегѡ̀, но дѣ́йственнѣйшими трꙋдолю́бїѧ лѣчба́ми дале́че бꙋ́ди сегѡ̀, ѡ҆ дꙋше́внѣмъ здра́вїи прилѣжа́й.</p>
<p>л҃г. Да не смꙋти́шисѧ ѿ благовре́меннѡ тѧ̀ ᲂу҆ѧзвлѧ́ющагѡ. Но пристꙋпѝ къ семꙋ̀, и҆ пока́жетъ тѝ, є҆ли́кѡ ти́хѡ жгꙋ́щее чꙋ́вство твоѐ є҆́сть добро̀, и҆ ꙗ҆́сти и҆́маши твоѐ приснѣ́дїе, сла́дко ѿ здра́вїѧ, по є҆́же и҆стреби́тисѧ, є҆́же ѿ го́рести ѿме́тномꙋ.</p>
<p>л҃д. Є҆ли́кѡ ѡ҆щꙋща́еши болѣ̑зни, толи́кѡ прїе́мли показꙋ́ющаго тѝ сїѧ̑ ѡ҆бличе́нїи. Ѡ҆чище́нїѧ бо соверше́нна, вино́венъ тѝ быва́етъ, без̾ негѡ́же въ чи́стѣ мѣ́стѣ моли́твеннѣмъ не мо́жетъ бы́ти ᲂу҆́мъ.</p>
<p>л҃є. Внегда̀ ѡ҆блича́емꙋ бы́ти, и҆лѝ молча́ти подоба́етъ, и҆лѝ кро́тцѣ ѿвѣ́тствовати повѣ́дающемꙋ. Не за є҆́же соста́вити своѧ̑ ѡ҆блича́емомꙋ, но за є҆́же возста́вити не́гли преткнꙋ́вшасѧ въ невѣ́дѣнїи ѡ҆блича́ющагѡ.</p>
<p>л҃ѕ. Ѡ҆печа́лившемꙋ пра́веднѡ, и҆́же пре́жде, не́же при́званꙋ бы́ти ѿ негѡ̀, ка́ѧйсѧ, ничи́мже ѿ прили́чествꙋющихъ ѿтщети́сѧ. А҆ и҆́же по ᲂу҆тѣше́нїи, ѿ гобзова́нїѧ по́лъ прїѡбрѣта́етъ: ѻ҆ба́че пре́жде пове́рженное, и҆́же никогда́же печа́ли ра́ди ѿлꙋче́нъ ѿ со́нмища ѡ҆брѣта́ѧйсѧ. Прилага́етъ же и҆ мздꙋ̀ себѣ̀, и҆́же согрѣше́нїе полага́ѧй верхꙋ̀ себѐ во все́мъ.</p>
<p>л҃з. Ни высокомꙋ́дрый познава́етъ, ꙗ҆кѡва̀ сꙋ́ть своѧ̑ є҆гѡ̀ ᲂу҆малє́нїѧ, ни своѧ̑ смиренномꙋ́дрый дѡ́браѧ. Покрыва́етъ бо того̀ ᲂу҆́бѡ безꙋ́мїе ѕло́е, сего́ же благоꙋго́дное смире́нїе.</p>
<anchor type="page" number="1099"/>
<p>л҃и. Съ равноче́стными го́рдый въ до́брыхъ сравни́тисѧ не хо́щетъ, въ сопроти́вныхъ же, и҆ преимꙋ́щымъ сно́сно своѐ сѝ прилага́ѧ вмѣнѧ́етъ ᲂу҆мале́нїе.</p>
<p>л҃ѳ. Оу҆ко́ръ ᲂу҆̀бо крѣ́пкꙋ, разсла́бленнꙋ же похвала̀ дꙋ́шꙋ содѣ́ловаетъ, и҆ ко́снѣйшꙋ къ дѡ́брымъ.</p>
<p>м҃. Соста́въ ᲂу҆̀бо бога́тства є҆́сть зла́то, добродѣ́тели же смире́нїе. Ꙗ҆́коже ᲂу҆́бѡ зла́та лиша́ѧйсѧ ᲂу҆бо́гъ є҆́сть, а҆́ще внѣ̑шнимъ и҆ свѣтлѣ́йшїй є҆́сть: та́кѡ без̾ смире́нїѧ добродѣ́теленъ не бꙋ́детъ подвиза́ющїйсѧ.</p>
<p>м҃а. Ꙗ҆́коже кꙋпе́цъ без̾ зла́та нѣ́сть кꙋпе́цъ, а҆́ще и҆ ѕѣлѡ̀ къ кꙋ́пли є҆́сть прили́ченъ: та́кѡ ни без̾ смиренномꙋ́дрїѧ во ѡ҆держа́нїи сла́дкихъ, добродѣ́тели ѡ҆брѧ́щетсѧ ѡ҆бꙋча́ѧйсѧ, а҆́ще и҆ ѕѣлѡ̀ на мꙋ́дрость свою̀ ᲂу҆пова́етъ.</p>
<p>м҃в. И҆́же ѡ҆ смиренномꙋ́дрїи скорбѧ́й, ни́жшїй своегѡ̀ возноше́нїѧ быва́етъ: вы́шшїй же, и҆́же без̾ ѻ҆́нагѡ, нижѐ равнѧ́тисѧ съ малѣ́йшими во́лею те́рпитъ, и҆ сегѡ̀ ра́ди ѡ҆ первовозлега́нїихъ печа́ль показꙋ́етъ.</p>
<p>м҃г. Добро̀ подви́жникꙋ мꙋ́дрствовати ᲂу҆́бѡ мє́нша па́че дѣ́ланїѧ своегѡ̀, содѣва́ти же лꙋ̑чша па́че боѧ́зни своеѧ̀. Та́кѡ бо человѣ́кѡмъ ᲂу҆́бѡ че́стенъ, и҆ бг҃ꙋ дѣ́латель ѡ҆брѣта́етсѧ непосты́денъ.</p>
<p>м҃д. И҆лѝ направлѧ́тисѧ подоба́етъ ко всѣ̑мъ за́повѣдемъ бж҃їимъ, и҆лѝ є҆ди́но ᲂу҆сво́ити смиренномꙋ́дрїе. Боѧ́щемꙋсѧ не стра́ннꙋ въ невѣ́стницѣ возлежа́щихъ ꙗ҆ви́тисѧ.</p>
<p>м҃є. Соединѝ простотѣ̀ воздержа́нїе, и҆ спрѧжѝ со смиренномꙋ́дрїемъ и҆́стинꙋ, и҆ ꙗ҆ви́шисѧ пра́вдѣ сопи́ршественникъ: на є҆ѧ́же трапе́зѣ и҆́на всѧ́ка лю́битъ собира́тисѧ добродѣ́тель.</p>
<p>м҃ѕ. Слѣпа̀ є҆́сть без̾ смиренномꙋ́дрїѧ и҆́стина: сегѡ̀ ра́ди и҆ прекосло́вїе ᲂу҆потреблѧ́етъ рꙋководи́телѧ, и҆ ᲂу҆тверди́тисѧ то́й ᲂу҆́бѡ на нѣ́чесомъ трꙋдѧ́щейсѧ. Не ѡ҆брѣта́ющей же то́чїю на тверды́ни ѕлопомнѣ́нїѧ.</p>
<p>м҃з. Нра́въ бла́гъ красотꙋ̀ свидѣ́тельствꙋетъ добродѣ́тели: ᲂу҆де́съ благосостоѧ́нїе, ми́рнꙋ дꙋ́шꙋ.</p>
<anchor type="page" number="1100"/>
<p>м҃и. Пе́рвое ᲂу҆́бѡ є҆́сть добро̀, є҆́же ни въ є҆ди́ной ча́сти согрѣша́ти: второ́е же, є҆́же стыдѣ́нїемъ не покрыва́ти согрѣше́нїѧ своегѡ̀. Нижѐ ᲂу҆́бѡ возвыша́тисѧ ѻ҆́нѣмъ: па́че же смирѧ́тисѧ. Ко ѡ҆глаго́лꙋемꙋ самаго̀ себѐ соѡглаго́ловати, и҆ прїима́ти съ ра́достїю запреще́нїе. Семꙋ́ же не быва́ющꙋ, не крѣ́пко є҆́сть всѐ бг҃ови приноси́мое.</p>
<p>м҃ѳ. Къ во́льномꙋ ѕлострада́нїю подоба́етъ, и҆ нево́льное прїима́ти, є҆́же ѿ дїа́вѡлъ глаго́лю, тще́тъ же и҆ не́мощей. Сїѧ̑ бо не прїе́млѧй, но негодꙋ́ѧй, подо́бенъ є҆́сть, и҆́же не съ со́лїю, съ ме́домъ же то́чїю хотѧ́щемꙋ ꙗ҆́сти хлѣ́бъ сво́й. И҆́же не всегда̀ ᲂу҆́бѡ сла́сть и҆́мать своспи́таннꙋ, сы́тость же при́снѡ сосѣ́да и҆́мать.</p>
<p>н҃. Влады́ка сы́й, въ ра́бїй ѡ҆́бразъ<footnote lang="cu">Фїлїп. гл. в҃, ст. з҃.</footnote>, ѡ҆дѣѧ́йсѧ ви́дитсѧ, и҆́же раздра́ннꙋю ѡ҆мыва́ѧ бли́жнѧгѡ словесы̀ бж҃е́ственными ри́зꙋ, и҆лѝ сшива́ѧ подаѧ́нїи: да смотрѧ́етъ же сїѐ творѧ́й, да не когда̀, за є҆́же не ꙗ҆́кѡ ра́бъ сїѐ соверши́тъ, спогꙋби́тъ и҆ мздꙋ̀, и҆ присꙋ́щее томꙋ̀ вла́сти досто́инство ра́ди тщесла́вїѧ.</p>
<p>н҃а. Ꙗ҆́коже вѣ́ра ᲂу҆пова́емыхъ и҆звѣще́нїе є҆́сть: та́кѡ дꙋшѝ ᲂу҆́бѡ мꙋ́дрость, добродѣ́тели же смире́нїе<footnote lang="cu">Є҆вр. гл. м҃, ст. а҃.</footnote>. И҆ чꙋ́до, ка́кѡ самосовершє́ннаѧ, без̾ слꙋ́чаєвъ несовершє́нна бы́ша.</p>
<p>н҃в. Гдⷭ҇ь сохрани́тъ вхожде́нїе твоѐ<footnote lang="cu">Ѱал. р҃к, ст. и҃.</footnote>, глаго́летъ, и҆ и҆схожде́нїе твоѐ, бра́шенъ ꙗ҆́вѣ ꙗ҆́кѡ и҆ глагѡ́лъ воздержа́нїемъ. Возде́ржнѣ бо и҆мы́й ѿ бра́шенъ и҆ глагѡ́лъ, ѡ҆ вхожде́нїи же и҆ и҆схожде́нїи, по́хоти ᲂу҆́бѡ ꙗ҆́же ѿ ѻ҆́чїю ᲂу҆бѣга́етъ: ꙗ҆́рость же ꙗ҆́же ѿ го́рдости ᲂу҆крощева́етъ. Ѡ҆ ни́хже и҆ подоба́етъ пре́жде всѣ́хъ твори́ти прилѣжа́нїе подвиза́ющемꙋсѧ, и҆ всѧ́кимъ ѡ҆́бразомъ тща́тисѧ подоба́етъ. Си́ми бо дѣѧ́нїе ᲂу҆́бѡ здра́вствꙋетъ, видѣ́нїе же ᲂу҆твержда́етсѧ.</p>
<p>н҃г. Нѣ́цыи ѡ҆ вхожде́нїи ᲂу҆́бѡ бра́шенъ мно́го творѧ́тъ прилѣжа́нїе: ѡ҆ и҆схожде́нїи же глагѡ́лъ, неради́вѡ зало́гъ и҆́мꙋтъ. Такові́и не вѣ́даютъ ѿрѣва́ти ꙗ҆́рость ѿ се́рдца, и҆ по́хоть ѿ <anchor type="page" number="1101"/> пло́ти, по є҆кклесїа́стꙋ: и҆́миже чи́стое се́рдце созида́тисѧ ѡ҆бы́че ѿ ѡ҆бнови́телѧ дх҃а<footnote lang="cu">Глава̀ м҃, ст. і҃.</footnote>.</p>
<p>н҃д. Бра́шенъ ᲂу҆́бѡ не и҆зли́шнее, ѡ҆ ме́ншемъ пи́щи ка́чествѣ: глагѡ́лъ же непови́нное ѡ҆ лꙋ́чшемъ молча́нїѧ ка́чествѣ ѡ҆брѧ́щетсѧ.</p>
<p>н҃є. Разжзѝ ᲂу҆трѡ́бы твоѧ̑ неѧде́нїемъ бра́шенъ, и҆ и҆стѧжѝ се́рдце твоѐ воздержа́нїемъ глагѡ́лъ, и҆ и҆мѣ́ти бꙋ́деши на послꙋже́нїе до́брыхъ, жела́тельное же и҆ ꙗ҆́ростное.</p>
<p>н҃ѕ. Сла́сть ᲂу҆́бѡ подчре́вныхъ низпада́етъ въ по́стничествꙋющихъ, тѣ́лꙋ состарѣ́вшꙋсѧ: є҆ще́ же пребыва́етъ горта́ни, въ недости́гшемъ сїю̀ пра́веднѡ ᲂу҆мꙋ́чити. Потща́тисѧ ᲂу҆́бѡ подоба́етъ ѿ вино́вныѧ вини́магѡ поноше́нїе и҆сте́рти: ꙗ҆́кѡ да не стра́ненъ та́мѡ ꙗ҆̀же въ воздержа́нїи добродѣ́тели ѡ҆брѣ́тсѧ, стꙋдо́мъ ѡ҆дѣ́ешисѧ.</p>
<p>н҃з. Нꙋ́жно є҆́сть вѣ́дѣти по́стникꙋ, когда̀ и҆ кі́ими бра́шны подоба́етъ тѣ́ло ꙗ҆́кѡ врага̀ пита́ти: когда́ же ꙗ҆́кѡ дрꙋ́га ᲂу҆тѣша́ти, и҆ когда̀ ᲂу҆тѣша́ти, ꙗ҆́кѡ не́мощно. Да не ᲂу҆таѧ́тсѧ вра̑жїѧ ᲂу҆́бѡ дрꙋ́гꙋ, дрꙋ̑жнѧѧ же врагꙋ̀. И҆ ꙗ҆̀же сегѡ̀ па́ки немощно́мꙋ прилага́ѧ, и҆ ѻ҆бои́хъ ꙗ҆́кѡ соблазни́въ, во вре́мѧ и҆скꙋше́нїѧ ѡ҆брѧ́щетъ ра́тꙋющихъ є҆го̀.</p>
<p>н҃и. Є҆гда̀ па́че наслажде́нїѧ, пи́щꙋ пита́ѧйсѧ предпочте́ннѣйшꙋ сотвори́тъ, тогда̀ благода́ть сле́зъ прише́дши къ немꙋ̀, ᲂу҆тѣша́ти начина́етъ. И҆ и҆́ныѧ всѧ̑кїѧ сла́дѡсти забыва́ти, ꙗ҆́кѡ ᲂу҆жѐ без̾ сравне́нїѧ сла́достїю си́хъ поглоще́ннѣй бы́вшей.</p>
<p>н҃ѳ. Разширѧ́емомꙋ ᲂу҆́бѡ человѣ́кꙋ спрѧ́ташасѧ сле́зы: и҆сточи́шасѧ же сїѧ̑ тѣ́сный пꙋ́ть возлюби́вшемꙋ.</p>
<p>ѯ҃. Нѣ́сть без̾ печа́ли ни грѣ́шникъ, ни пра́ведникъ. Но то́й ᲂу҆́бѡ, ꙗ҆́кѡ не ѿню́дъ ѡ҆ста́ви ѕло́е: се́й же ꙗ҆́кѡ не ᲂу҆̀ соверше́нства коснꙋ́сѧ.</p>
<p>ѯ҃а. Ꙗ҆̀же ѿ на́съ, по си́лѣ добродѣ́тєли, моли́тва же и҆ молча́нїе: а҆ ꙗ҆̀же не въ на́съ, но ꙗ҆́кѡ мно́гажды тѣле́снагѡ сложе́нїѧ, <anchor type="page" number="1102"/> по́стъ и҆ бдѣ́нїе сꙋ́ть. Є҆́же ᲂу҆́бѡ подви́жникꙋ ᲂу҆до́бнѣйшее є҆́сть, сїѐ проходи́ти подоба́етъ.</p>
<p>ѯ҃в. До́мъ ᲂу҆́бѡ дꙋшѝ є҆́сть, терпѣ́нїе: ѡ҆бдержи́тсѧ бо въ не́мъ. И҆мѣ́нїе же, смире́нїе: пита́етсѧ бо тѣ́мъ.</p>
<p>ѯ҃г. Во трꙋдѣ́хъ не терпѧ̀, похвала́ми почте́нъ не бꙋ́деши: пре́жде же сла́сти болѣ́знь ᲂу҆смотрева́ѧ, и҆збѣжи́ши сеѧ̀ печа́льнагѡ.</p>
<p>ѯ҃д. Да не свѧ́жешисѧ ма́лымъ, и҆ не порабо́таеши бо́льшемꙋ: не бо̀ ѡ҆бы́че ѕло̀ бо́льшее, пре́жде ма́лагѡ содѣ́ловатисѧ.</p>
<p>ѯ҃є. Взира́ѧ къ бо́льшымъ, стра́шенъ бꙋ́деши мє́ншымъ: ᲂу҆добопрезрѣ́нъ же си́ми ꙗ҆ви́шисѧ, ко ѻ҆́нѣмъ ѿре́ксѧ.</p>
<p>ѯ҃ѕ. Не возмо́жеши на бѡ́льшаѧ дости́гнꙋти добродѣ̑тели, не постиза́ѧ верха̀ сꙋ́щымъ по си́лѣ.</p>
<p>ѯ҃з. Въ ни́хже ѡ҆блада́етъ ми́лость и҆ и҆́стина, во ѻ҆́нѣхъ и҆ всѐ что́либо є҆́сть бг҃оꙋго́дно: та̀ ᲂу҆́бѡ никого́же сꙋ́дитъ без̾ ми́лости, сїѧ́ же человѣколю́бствꙋетъ ни ѡ҆ є҆ди́номъ без̾ и҆́стины.</p>
<p>ѯ҃и. Съ простото́ю раствори́въ воздержа́нїе, во ѡ҆бдержа́нїи бꙋ́деши та́мошнѧгѡ блаже́нства.</p>
<p>ѯ҃ѳ. Не ᲂу҆́зриши ѿню́дъ ра́тꙋющыѧ тѧ̀ стра̑сти, а҆́ще не пе́рвѣе зе́млю, ѿ неѧ́же пита́хꙋсѧ, ѡ҆ста́виши неѡра́ннꙋ.</p>
<p>ѻ҃. Ѻ҆́ви ᲂу҆́бѡ тѣлесѐ скве́рнꙋ то́чїю ѡ҆чи́стити тща́тсѧ: ѻ҆́ви же, и҆ дꙋшѝ. Ѻ҆́ви бо ᲂу҆́бѡ проти́вꙋ є҆ди́нагѡ по дѣ́йствꙋ грѣха̀ мꙋ́жество прїѧ́ша, ѻ҆́ви же проти́вꙋ стра́сти: проти́вꙋ же по́хоти, ѕѣлѡ̀ ма́лѣйшїи.</p>
<p>ѻ҃а. Вещество̀ лꙋка́во є҆́сть, тѣ́ла встра́стїе: дꙋши́ же сладостра́стїе: пристра́стїе же ᲂу҆ма̀. Порица́етсѧ же ѻ҆́нагѡ ᲂу҆́бѡ ѡ҆сѧза́нїе: сегѡ́ же прѡ́чаѧ чꙋ̑вства: коне́чнагѡ же сопроти́вно завѣща́нїе.</p>
<p>ѻ҃в. Сладостра́стный ᲂу҆́бѡ, бли́зъ є҆́сть стра́стнагѡ: пристра́стный же сладостра́стнагѡ: дале́че же ѿ ѻ҆бою̀ безстра́стный.</p>
<p>ѻ҃г. Встра́стенъ є҆́сть, и҆́же согрѣша́тельное слове́ство наси́льствꙋющо и҆мы́й, а҆́ще є҆щѐ и҆ не согрѣша́етъ внѣ̀. Сладостра́стенъ же, и҆́же дѣ́йство грѣха̀ и҆мы́й немощнѣ́йше слове́ства, а҆́ще и҆ стра́ждетъ внꙋ́трь. Пристра́стенъ же и҆́же въ свобо́дѣ <anchor type="page" number="1103"/> па́че, не́жели въ рабо́тѣ сре́днихъ пребыва́ѧй. Безстра́стенъ же ᲂу҆́бѡ є҆́сть, и҆́же всѣ́хъ си́хъ ра́знствїѧ не вѣ́дый.</p>
<p>ѻ҃д. Погиба́етъ ѿ дꙋшѝ встра́стїе ᲂу҆́бѡ посто́мъ и҆ моли́твою: сладостра́стїе же бдѣ́нїемъ и҆ молча́нїемъ: пристра́стїе же безмо́лвїемъ и҆ внима́нїемъ: безстра́стїе же составлѧ́етсѧ ѿ па́мѧти бж҃їѧ.</p>
<p>ѻ҃є. Ѿ ᲂу҆сте́нъ безстра́стїѧ, ꙗ҆́коже со́тове ме́двеннїи словеса̀ вѣ́чнагѡ живота̀ и҆ска́паютъ<footnote lang="cu">Пѣ́сн. пѣ́с. гл. д҃, ст. а҃і.</footnote>. Кто̀ ᲂу҆́бѡ сподо́билсѧ бы ᲂу҆стна́мъ ѻ҆́нагѡ прикоснꙋ́тисѧ, и҆ посредѣ̀ сосцꙋ̑ ѻ҆́нагѡ водвори́тисѧ, и҆ вонѝ сла́дкїѧ причасти́тисѧ ри́зъ ѻ҆́нагѡ, си́рѣчь зако́ны ᲂу҆слади́тисѧ добродѣ́телей, сꙋ́щихъ па́че всѣ́хъ, глаго́летъ, а҆рѡма̑тъ чꙋвстви́тельнагѡ разсꙋжде́нїѧ.</p>
<p>ѻ҃ѕ. На́зи самолю́бїѧ ᲂу҆́бѡ ри̑зы, не́гли сꙋ́ть мно́зи: любоꙋкраше́нїѧ же ри̑зы ма́ли сꙋ́ть: тщесла́вїѧ же ри̑зы, ꙗ҆̀же и҆ послѣ̑днѧѧ глаго́летсѧ, на́зѣхъ ѡ҆брѧ́щеши безстра́стныхъ.</p>
<p>ѻ҃з. Ви́димагѡ ᲂу҆́бѡ тѣ́ла, всѧ́ка дꙋша̀ ѡ҆бнажи́тсѧ: грѣхо́внагѡ же, ꙗ҆́же здѣ́шнѧгѡ живота̀, ма́лѡ сла́дкихъ прича̑стницы бы́вшїѧ.</p>
<p>ѻ҃и. Ме́ртвїи ᲂу҆́бѡ ѿ живы́хъ, всѝ ви́дѣни бꙋ́дꙋтъ: ᲂу҆мерщвле́ни же бꙋ́дꙋтъ грѣхꙋ̀ є҆ди́ни ѡ҆ завѣща́нїѧ се́й возненави́дѣвшїи.</p>
<p>ѻ҃ѳ. Кто̀ себѐ пре́жде ѻ҆́бщїѧ сме́рти тѣле́сныѧ ᲂу҆ви́дѣлъ є҆́сть грѣха̀ на́га, и҆ кто̀ є҆́сть позна́вый себе́ же, и҆ своѐ є҆стество̀, ꙗ҆ково̀ є҆́сть, пре́жде бꙋ́дꙋщагѡ ѡ҆блаже́нїѧ;</p>
<p>Ѡ҆ моли́твѣ.</p>
<p>п҃. Є҆гда̀ посредѝ чꙋ́вственнагѡ и҆ ᲂу҆́мнагѡ свѣ́та слове́снаѧ стои́тъ дꙋша̀, даде́сѧ ᲂу҆́бѡ є҆́й, по чꙋ́вственномꙋ свѣ́тꙋ твори́ти, ꙗ҆̀же сꙋ́ть тѣ́ла: по ᲂу҆́мномꙋ же, ꙗ҆̀же сꙋ́ть дх҃а. Но поне́же помрачи́сѧ ᲂу҆́бѡ въ не́й свѣ́тъ ᲂу҆́мный: ᲂу҆ѧсни́сѧ же дре́внѧгѡ ра́ди ѻ҆бы́чаѧ свѣ́тъ чꙋ́вственный, а҆́ще всѧ́кѡ съ ᲂу҆́мнымъ въ моли́твѣ не бꙋ́детъ се́й, ѿню́дъ на бж҃е́ствєннаѧ взира́ти не <anchor type="page" number="1104"/> мо́жетъ. Нꙋ́жда же дꙋшѣ̀ средѝ тьмы̀ и҆ свѣ́та бы́ти: средѝ ᲂу҆́бѡ тьмы̀ по мечта́нїю, среди́ же свѣ́та по навыкнове́нїю ѡ҆браща́ющейсѧ.</p>
<p>п҃а. Внꙋ́трь ᲂу҆́зкихъ моли́твы вра́тъ, ᲂу҆́мъ стра́стный вни́ти не мо́жетъ, пре́жде не́же ѡ҆ста́вити, є҆́же по навыкнове́нїю, попече́нїе: поболи́тъ же трꙋдѧ́сѧ непреста́ннѡ при сѣ́нехъ попече́нїѧ ѻ҆́нагѡ.</p>
<p>п҃в. Да спребыва́етъ во ᲂу҆мѣ̀ моли́тва, ꙗ҆́коже въ со́лнцѣ лꙋча̀, без̾ неѧ́же чꙋ́вствєннаѧ попечє́нїѧ, а҆́ки нѣ́цыи безво́днїи ѻ҆́блацы ѻ҆́крестъ лета́юще, ᲂу҆́мъ возбранѧ́ютъ ѿ своеѧ̀ є҆гѡ̀ свѣ́тлости.</p>
<p>п҃г. Си́ла ᲂу҆́бѡ моли́твы є҆́сть, а҆́лчба бра́шенъ во́льна: а҆́лчбы же є҆́же не слы́шати, ни ви́дѣти: ꙗ҆́кѡ не всѧ́ка нꙋ́жда сꙋ́щихъ въ мі́рѣ є҆́сть ничто́же. Ѡ҆ си́хъ не творѧ́й промышле́нїѧ, зда́нїе ᲂу҆́бѡ поста̀ не ᲂу҆тверди́лъ є҆́сть: моли́твы же зда́нїю на не́мъ распа́стисѧ сотвори́лъ є҆́сть.</p>
<p>п҃д. А҆́ще ѿлꙋче́нъ ѿ всѣ́хъ ᲂу҆́мъ, ꙗ҆̀же по чꙋ́вствꙋ не бꙋ́детъ, горено́сенъ бы́ти не мо́жетъ, и҆ своѐ позна́ти досто́инство.</p>
<p>п҃є. Днѐ ᲂу҆́бѡ зна́менїе є҆́сть по́стъ, за ꙗ҆́вственное, но́щи же за неѧ́вственное моли́тва. Ѻ҆боѧ̑ ᲂу҆́бѡ сїѧ̑ во ѻ҆бое́мъ пра́веднѡ проходѧ́й, въ намѣ́ренный дости́гнетъ гра́дъ, въ не́мже ѿбѣжѐ болѣ́знь и҆ печа́ль и҆ воздыха́нїе.</p>
<p>п҃ѕ. Дх҃о́вное дѣ́ланїе, и҆ без̾ тѣле́снагѡ притрꙋ́днагѡ составлѧ́тисѧ ѡ҆бы́че. Блаже́нъ ᲂу҆́бѡ є҆́сть, и҆́же лꙋ́чшее па́че веще́ственнагѡ дѣ́ла невеще́ственное вмѣни́вый дѣ́ланїе: тѣ́мъ бо дѣ́ла и҆спо́лнилъ є҆́сть ѡ҆скꙋдѣ́нїе, пожи́въ сокрове́нною жи́знїю моли́твы, и҆ ꙗ҆́вною бг҃ови.</p>
<p>п҃з. Терпѣ́ти ᲂу҆́бѡ на́съ въ вѣ́рѣ, мо́литъ бж҃е́ственный а҆по́столъ: ра́доватисѧ же ᲂу҆пова́нїемъ: въ моли́твѣ же пребыва́ти<footnote lang="cu">Ри́м. гл. в҃і, ст в҃і.</footnote>, да ра́дости въ на́съ пребꙋ́детъ до́брое: а҆́ще же сїѐ, ᲂу҆́бѡ не терпѧ́й, нѣ́сть вѣ́ренъ. Не ра́дꙋѧйсѧ же, не благонаде́женъ: ѿве́рже бо винꙋ̀ ра́дости моли́твꙋ, внегда̀ не пребыва́ти въ не́й.</p>
<anchor type="page" number="1105"/>
<p>п҃и. Въ мїрски́хъ по́мыслѣхъ ᲂу҆́мъ съ нача́ла спребы́въ толи́кое съ тѣ́ми любле́нїе стѧжа̀, коли́ко ᲂу҆свое́нїе не стѧжа́лъ бы съ моли́твою ча́стою. И҆́бо въ ни́хже, глаго́летъ, косни́тъ, въ тѣ́хъ и҆ разширѧ́тисѧ ѡ҆бы́че.</p>
<p>п҃ѳ. Ꙗ҆́коже своегѡ̀ жили́ща дре́вле раздѣли́всѧ ᲂу҆́мъ, та́мошнюю свѣ́тлость забы́лъ є҆́сть: та́кѡ подоба́етъ семꙋ̀ па́ки въ забве́нїи здѣ́шнихъ бы́вшꙋ ко ѻ҆́нѣмъ востещѝ моли́твою.</p>
<p>ч҃. Ꙗ҆́коже нѣ́кїй младе́нецъ сосца̀ ᲂу҆мє́рша ма́тєрнѧ, ѡ҆брѧ́щетъ ᲂу҆́мъ моли́твꙋ, не могꙋ́щꙋю ᲂу҆тѣ́шити є҆го̀. Во и҆на́ко же сꙋ́щей, ꙗ҆́кѡ ѻ҆троча̀ ѿ сла́сти ᲂу҆сыпа́ющее на ѡ҆б̾ѧ́тїѧхъ є҆ѧ̀.</p>
<p>ч҃а. Та́мѡ, глаго́летъ, на плаче́внѣмъ, си́рѣчь, ѻ҆дрѣ̀ добродѣ́тельныѧ жи́зни. По слова́мъ въ пѣ́снѧхъ пѣ́сней, рекла́ бы и҆ невѣ́ста моли́тва къ своемꙋ̀ рачи́телю: да́мъ сосца̑ моѧ̑ тебѣ̀<footnote lang="cu">Глава̀ ѕ҃, ст. а҃і.</footnote>, а҆́ще при́снѡ мнѣ̀ возложи́шисѧ.</p>
<p>ч҃в. Любле́нїѧ съ моли́твою и҆мѣ́ти не мо́жетъ, и҆́же всѧ́кагѡ не ѿрекі́йсѧ вещества̀.</p>
<p>ч҃г. Ра́звѣ жи́зни и҆ дыха́нїѧ, внѣ̀ и҆ны́хъ бꙋ́ди въ моли́твѣ, а҆́ще хо́щеши съ є҆ди́нымъ бы́ти ᲂу҆мо́мъ.</p>
<p>ч҃д. Оу҆ма̀ бг҃олюби́ва свидѣ́тельство моли́тва мы́сленнаѧ, и҆ сло́во благовре́менно, разꙋ́мна по́мысла, и҆ є҆динови́дѣнъ вкꙋ́съ свобо́днагѡ да бꙋ́детъ чꙋ́вства. Въ си́хъ ᲂу҆́бѡ трїе́хъ (си́лахъ) здра́вствовати дꙋшє́внаѧ глаго́лютсѧ.</p>
<p>ч҃є. Оу҆гла́дитисѧ до́брѣ подоба́етъ и҆ ᲂу҆мѧгчи́тисѧ, ꙗ҆́коже дѣте́й є҆стествꙋ̀ молѧ́щагѡсѧ. Ꙗ҆́кѡ да по є҆стествꙋ̀ ѻ҆́нѣхъ, и҆ сегѡ̀ є҆стество̀ благопоко́рнѣ прїи́метъ ѿ моли́твы вчинѧ́емое и҆з̾ѧсне́нїе. Тѣ́мже да не неради́тъ, и҆́же совокꙋпи́тисѧ съ не́ю любѧ́й.</p>
<p>ч҃ѕ. Не всѝ то́жде намѣ́ренїе въ моли́твѣ и҆́мꙋтъ, но ѻ҆́въ ᲂу҆́бѡ сїѐ, ѻ҆́въ же и҆́но, ѻ҆́въ ᲂу҆́бѡ мо́литсѧ, а҆́ще мо́щно, съ моли́твою бы́ти се́рдцꙋ є҆гѡ̀ всегда̀: ѻ҆́въ же, во є҆́же и҆ превзы́ти то̀. Ѻ҆́въ же да не по́мыслы въ моли́твѣ просѣца́етсѧ. Вси́ же мо́лѧтсѧ, и҆лѝ соблюде́ни бы́ти во благи́хъ, и҆лѝ не свѣ́дѣни бы́ти ѕлы́ми. <anchor type="page" number="1106"/></p>
<p>ч҃з. А҆́ще ѿ моли́твы никто́же не смире́нъ быва́етъ. И҆́бо сокрꙋша́етсѧ со смире́нїемъ молѧ́йсѧ. Не ᲂу҆́бѡ со смире́нїемъ мо́литсѧ, и҆́же и҆звнѣꙋ́дꙋ дерза́ѧй.</p>
<p>ч҃и. Къ вдови́цѣ, ꙗ҆́же сꙋро́ваго ѡ҆ ѿмще́нїи подвиза́ше сꙋдїю̀, взира́й молѧ́сѧ<footnote lang="cu">Лꙋкѝ гл. и҃і, ст. г҃.</footnote>, не стꙋжи́тъ сѝ, когда̀ закоснѣ́нїе благи́хъ ѡ҆бѣтова́нїй.</p>
<p>ч҃ѳ. Не пребꙋ́детъ съ тобо́ю моли́тва, въ помышлѧ́емыхъ внꙋ́трь ᲂу҆́дꙋ, и҆ глаго́лемыхъ внѣ̀ ᲂу҆́дꙋ, ме́длющꙋ тѝ. Та́ѧжде же ᲂу҆́зритсѧ ѡ҆браща́ющаѧсѧ ко ѿсѣца́ющемꙋ є҆ѧ̀ ра́ди мно́гшаѧ.</p>
<p>р҃. А҆́ще не внꙋ́трь дꙋшѝ вхо́дѧтъ глаго́лы мл҃твы, не ᲂу҆́бѡ на лани́тѣ лица̀ сле́зы ѻ҆́крестъ и҆злива́тисѧ попꙋще́ни бꙋ́дꙋтъ.</p>
<p>р҃а. Прозѧ́бнꙋтъ земледѣ́льцꙋ ᲂу҆́бѡ рꙋкоѧ̑тїѧ не на лицѐ сѣ́менамъ пове́рженнымъ землѝ. И҆́нокꙋ же сле́зы и҆стекꙋ́тъ, не без̾ трꙋда̀ дѣ́йствꙋющемꙋ глаго́лы моли́твы.</p>
<p>р҃в. Клю́чь небе́снагѡ ца́рства, є҆́сть моли́тва. Сїю̀ держа́й, ꙗ҆́коже подоба́етъ, зри́тъ въ не́й ѿложє́ннаѧ блага̑ѧ дрꙋгѡ́мъ є҆ѧ̀: є҆ди̑на же настоѧ̑щаѧ ѡ҆бсмотрѧ́етъ, и҆́же дерзнове́нїѧ во ѻ҆́нѣй не и҆мы́й.</p>
<p>р҃г. Не мо́жетъ ᲂу҆́мъ во вре́мѧ моли́твы со дерзнове́нїемъ глаго́лати къ бг҃ꙋ: растерза́лъ є҆сѝ ᲂу҆́зы моѧ̑, тебѣ̀ пожрꙋ̀ же́ртвꙋ хвалы̀<footnote lang="cu">Ѱал. рє҃і, ст. з҃ и҆ и҃.</footnote>, а҆́ще не боѧ́зни, и҆ ᲂу҆ны́нїѧ, многоспа́нїѧ и҆ сладоѧ́стїѧ, ѿ ни́хже є҆́же согрѣша́ти, жела́нїемъ лꙋ́чшихъ не ѿто́ргнетсѧ.</p>
<p>р҃д. Внѣ̀ пе́рвыѧ завѣ́сы стои́тъ, въ мл҃твѣ парѧ́й: внꙋ́трь же быва́етъ, и҆́же є҆динодви́жнꙋ соверша́ѧй тꙋ̀. Є҆ди́нъ же во ст҃а̑ѧ ст҃ы́хъ прини́че, и҆́же съ ми́ромъ є҆сте́ственныхъ пѡ́мыслъ, и҆ ꙗ҆̀же ѡ҆ всѧ́къ ᲂу҆́мъ преимꙋ́щъ, разсмотрѧ́ѧй, и҆ нѣ́коегѡ ѿѻнꙋ́дꙋ бг҃оѧвле́нїѧ сподоблѧ́емь.</p>
<p>р҃є. Внегда̀ ѿ внѣ́шнихъ ᲂу҆праздни́вшисѧ дꙋша̀ совокꙋпи́тсѧ съ моли́твою, тогда̀ а҆́ки нѣ́кїй пла́мень ѡ҆крꙋжи́вши сїю̀, ѻ҆на̀ ꙗ҆́кѡ желѣ́зо ѻ҆́гнь, разже́ннꙋ всю̀ содѣ́ловаетъ, и҆ є҆́сть дꙋша̀ ᲂу҆́бѡ та́ѧжде, не ктомꙋ́же ѡ҆сѧза́ема. Ниже́ бо разже́нное желѣ́зо внѣ́шними прикоснове́нїи ѡ҆сѧза́емо є҆́сть.</p>
<anchor type="page" number="1107"/>
<p>р҃ѕ. Бл҃же́нъ є҆́сть, и҆́же въ житїѝ се́мъ та́кѡ зри́теленъ бы́ти сподо́бивыйсѧ, и҆ своѐ є҆стество́мъ бре́нное человѣкоподо́бїе, благода́тїю ѻ҆́гненнѡ ᲂу҆ви́дѣвъ.</p>
<p>р҃з. Вводи̑мымъ ᲂу҆́бѡ тѧ́жекъ, ꙗ҆́коже нѣ́кїй влⷣка зако́нъ налага́етсѧ моли́твы: пред̾ꙋспѣ́вшымъ же, ꙗ҆́кѡ раче́нїе спорѣва́ющее а҆́лчꙋщаго, ꙗ҆́коже къ пирова́нїю многоижди́внꙋ.</p>
<p>р҃и. До́брѣ проходѧ́щымъ дѣ́ѧтельнꙋю добродѣ́тель, ѻ҆вогда̀ ᲂу҆́бѡ моли́тва, ꙗ҆́кѡ ѻ҆́блакъ ѡ҆сѣнѧ́ющи, пали̑тельныѧ возбранѧ́етъ ѿ ни́хъ по́мыслы: ѻ҆вогда́ же а҆́ки ка́плѧми сле́зъ си́хъ ѡ҆роша́ющи, показꙋ́етъ дх҃ѡ́внаѧ видѣ̑нїѧ.</p>
<p>р҃ѳ. Сладка̀ ᲂу҆́бѡ сла́дость гꙋ́слемъ ᲂу҆дарѧ́емымъ ѿ нѣ́коегѡ, внѣꙋ́дꙋ ѡ҆брѧ́щетсѧ: дꙋша́ же несогласꙋ́ющꙋ съ не́ю въ моли́твѣ та́инственномꙋ въ дꙋ́сѣ приглаше́нїю, благоꙋмиле́нна не ѡ҆бы́че быва́ти. Ѡ҆ чесо́мъ бо помо́лимсѧ, ꙗ҆́коже подоба́етъ, не вѣ́мы<footnote lang="cu">Ри́м. гл. и҃, ст. к҃ѕ.</footnote>, и҆ прѡ́чаѧ, въ сїѐ вво́дитъ молѧ́щагосѧ.</p>
<anchor type="page" number="1108"/>
<p>Тогѡ́жде разꙋмѣ́тельны.</p>
<p>Просвѣща́етсѧ ᲂу҆́мъ, разꙋмѣ́тельнагѡ видѣ́нїѧ къ высотѣ̀ взѧ́тъ бы́въ, сїѧ̑ проче́тъ словеса̀: помрача́етсѧ же па́ки впада́ѧй въ стра́сть.</p>
<p>а҃. Нꙋ́жно є҆́сть вѣ́дѣти разꙋмѣ́тельномꙋ, когда̀ ᲂу҆́бѡ ᲂу҆́мъ є҆гѡ̀ во странѣ̀ разꙋмѣ́нїй є҆́сть: когда́ же во странѣ̀ по́мыслѡвъ, и҆ когда̀ въ странѣ̀ чꙋ́вственнѣй. И҆ въ се́й па́ки, въ сꙋ́щихъ ли во вре́мѧ, и҆лѝ въ чрезвре́менныхъ па́че ѡ҆брѣта́етсѧ.</p>
<p>в҃. Въ разꙋмѣ́нїихъ не сы́й ᲂу҆́мъ, въ по́мыслѣхъ всѧ́ко є҆́сть: въ по́мыслѣхъ же сы́й, въ разꙋмѣ́нїихъ нѣ́сть: въ чꙋ́вствѣ же быва́ѧ, со всѣ́ми є҆́сть.</p>
<p>г҃. Чрез̾ разꙋмѣ́нїе ᲂу҆́бѡ ᲂу҆́мъ прехо́дитъ къ мы́слєннымъ, чрез̾ по́мыслъ же къ словє́снымъ сло́во: къ дѣ̑ѧтельнымъ же, чрез̾ мечта́нїе чꙋ́вство.</p>
<p>д҃. Са́мъ въ себѣ̀ ᲂу҆́мъ собира́емь, ничто́же ни ѿ сꙋ́щихъ по чꙋ́вствꙋ, ни ѿ сꙋ́щихъ по по́мыслꙋ ви́дитъ: на́ги бо ᲂу҆мы̀ и҆ бж҃е́ственны лꙋчы̀ точа́щыѧ ми́ръ же и҆ ра́дость.</p>
<p>є҃. И҆́но є҆́сть ᲂу҆́мъ ве́щи, и҆ и҆́но сло́во є҆гѡ̀, и҆ и҆́но є҆́же чꙋ́вствомъ возводи́мое, и҆ то̀ ᲂу҆́бѡ є҆́сть є҆стество̀, сїе́ же слꙋ́чай: сегѡ́ же разли́чїе подлежа́щагѡ.</p>
<p>ѕ҃. Мнѡ́ги пꙋти̑ проходѧ̀ ᲂу҆́мъ, несы́тенъ показꙋ́етсѧ. Къ є҆ди́номꙋ же пꙋтѝ собира́емь моли́твы, пре́жде соверше́нства ᲂу҆тѣснѧ́емь ви́дитсѧ молѧ́сѧ, прича́стникꙋ ѿпꙋще́нꙋ бы́ти къ тѣ̑мъ, ѿ ни́хже и҆зы́де.</p>
<anchor type="page" number="1109"/>
<p>з҃. Свы́ше низведе́нъ бы́въ ᲂу҆́мъ, не востека́етъ па́ки та́мѡ, а҆́ще не соверше́нное до́льныхъ сотвори́тъ презрѣ́нїе, ѡ҆ бж҃е́ственныхъ ᲂу҆праждне́нїемъ.</p>
<p>и҃. А҆́ще дꙋ́шꙋ твою̀ не мо́жеши съ є҆ди́нѣми сотвори́ти сꙋ́щими въ не́й по́мыслы, понѐ тѣ́ло твоѐ ᲂу҆единѧ́тисѧ понꙋ́ди, є҆́же ѡ҆ не́мъ ѕлострада́нїе вы́нꙋ помышлѧ́ѧ: та́кѡ бо со вре́менемъ ми́лостїю бж҃їею, и҆ на пе́рвое востещѝ возмо́жеши благоро́дства досто́инство.</p>
<p>ѳ҃. Дѣ́ѧтельный ᲂу҆́бѡ, покарѧ́ти ᲂу҆́мъ ᲂу҆до́бнѣ мо́жетъ моли́твѣ: зри́тельный же, моли́твꙋ ᲂу҆мꙋ̀. То́й ᲂу҆́бѡ ѿ ви́димыхъ собира́ѧ ѡ҆бразѡ́въ чꙋ́вство: се́й же дꙋ́шꙋ къ сокровє́ннымъ во ѡ҆́бразѣхъ словесе́мъ преводѧ̀, и҆ то́й ᲂу҆́бѡ тѣле́съ повинꙋ́етъ ᲂу҆́мъ словеса̀ не вѣ́дѣти: се́й же безтѣле́сныхъ словеса̀ разꙋмѣва́ти. Безтѣле́сныхъ же сꙋ́ть словеса̀ тѣле́съ, сво́йства же и҆ сꙋщества̀ и҆́хъ.</p>
<p>і҃. Є҆гда̀ ᲂу҆́мъ тво́й тѣле́съ, и҆ и҆мѣ́нїй, и҆ бра́шенъ сладостра́стїѧ свободи́ши: тогда̀ и҆ є҆́же а҆́ще твори́ши, да́ръ чи́стъ бг҃ови вмѣни́тсѧ. Возда́стсѧ же тебѣ̀, є҆́же ѿве́рстисѧ се́рдца твоегѡ̀ ѻ҆чесе́мъ, и҆ ꙗ҆́снѣ поꙋча́тисѧ внꙋ́трь напи̑саннымъ во ᲂу҆мѣ̀ словесе́мъ бж҃їимъ, ꙗ҆̀же па́че ме́да и҆ со́та, мы́сленномꙋ твоемꙋ̀ вмѣнѧ́тсѧ горта́ни, и҆здава́емою ѿ ни́хъ сла́достїю.</p>
<p>а҃і. Не возмо́жеши тѣле́съ, и҆ и҆мѣ́нїй, и҆ ненꙋ́жныхъ бра́шенъ, жела́нїѧ вы́шшїй сотвори́ти ᲂу҆́мъ, а҆́ще не въ чи́стое пра́ведныхъ мѣ́сто введе́ши є҆го̀. Въ не́мже сме́рти же и҆ бг҃а па́мѧть, па́ки и҆сте́кши ѿ земна́гѡ се́рдца и҆згла́дитъ всѐ жела́нїѧ воста́нїе.</p>
<p>в҃і. Ничто́же, ни мы́сли сме́ртныѧ страшнѣ́йшее, ни бж҃їѧ па́мѧти ди́внѣйшее. Та́ бо ᲂу҆́бѡ є҆́сть печа́ли спаси́тельныѧ пода́тельна, сїѧ́ же весе́лїѧ дарова́тельна: помѧнꙋ́хъ бо, глаго́летъ проро́къ бг҃а, и҆ возвесели́хсѧ<footnote lang="cu">Ѱал. ѻ҃ѕ, ст. д҃.</footnote>. И҆ премꙋ́дрый: помина́й послѣ̑днѧѧ твоѧ̑, и҆ во вѣ́ки не согрѣши́ши<footnote lang="cu">Сїра́х. гл. з҃, ст. л҃ѳ.</footnote>. Не возмо́жно же <anchor type="page" number="1110"/> втора́гѡ комꙋ̀ во ᲂу҆свое́нїи бы́ти, и҆скꙋ́са те́рпкости пе́рвагѡ не прїе́мшꙋ.</p>
<p>г҃і. До́ндеже сла́вꙋ бж҃їю ѿкрове́нныхъ лице́мъ не ᲂу҆ви́дитъ ᲂу҆́мъ, не мо́жетъ дꙋша̀ глаго́лати въ чꙋ́вствѣ свое́мъ: а҆́зъ же возра́дꙋюсѧ ѡ҆ гдⷭ҇ѣ, возвеселю́сѧ ѡ҆ спасе́нїи є҆гѡ̀<footnote lang="cu">Ѱал. л҃д, ст. ѳ҃.</footnote>. Покро́въ бо лежи́тъ самолю́бїѧ на се́рдцѣ є҆ѧ̀, ко є҆́же не ѿкры́тисѧ є҆́й ѡ҆снова́нїемъ вселе́нныѧ, ꙗ҆̀же сꙋ́ть словеса̀ бы́вшихъ, є҆́же не ѿе́млетсѧ ѿ неѧ̀, кромѣ̀ во́льныхъ и҆ нево́льныхъ трꙋдѡ́въ.</p>
<p>д҃і. Не по бѣ́гствѣ ѿ є҆гѵ́пта, и҆́же є҆́сть по дѣ́йствꙋ грѣ́хъ: нижѐ по преше́ствїи мо́рѧ, рабо́ты, глаго́лю, ꙗ҆́же по ᲂу҆свое́нїю: но по пребыва́нїи, є҆́же въ пꙋсты́ни, посредѝ лежа́щей дѣ́йствъ и҆ движе́нїй ѕло́бы, і҆зра́илевъ народоводи́тель соглѧ́дати мо́жетъ зе́млю ѡ҆бѣтова́нїѧ, ꙗ҆́же є҆́сть безстра́стїѧ: зри́тельнꙋю посыла́ѧ и҆ назира́тельнꙋю свою̀ си́лꙋ.</p>
<p>є҃і. Сѣдѧ́щїй ᲂу҆́бѡ въ пꙋсты́ни, си́рѣчь въ недѣ́йствїи страсте́й, слꙋ́хомъ є҆ди́нѣмъ бл҃же́нныѧ ѻ҆́ныѧ и҆́мꙋтъ блага̑ѧ землѝ. А҆ ꙗ҆̀же въ не́й смотри́вшїи въ ра́зꙋмѣ, ꙗ҆́вѣ ꙗ҆́кѡ то́нцѣ ви́димыхъ видѣ́нїѧ бы́ша. Сподо́бльшїисѧ же въ ню̀ вни́ти, всѣ́мъ чꙋ́вствомъ и҆стека́ющихъ ѿ неѧ̀, ꙗ҆́кѡ млеко̀ и҆ ме́дъ, пе́рвагѡ, глаго́лю, и҆ втора́гѡ видѣ́нїѧ слове́съ насы́тишасѧ.</p>
<p>ѕ҃і. Не ᲂу҆̀ сраспѧ́тсѧ хрⷭ҇тꙋ̀, є҆щѐ є҆сте́ствєнна движє́нїѧ и҆мы́й пло́ти. Нижѐ спогребе́сѧ дꙋше́вными помышле́нїи привлека́емый. Ка́кѡ ᲂу҆̀бо воскре́снетъ съ ни́мъ таковы́й во ѡ҆бновле́нїи жи́зни жи́ти;</p>
<p>з҃і. Трїе́мъ сꙋ́щымъ въ дꙋшѝ ѡ҆бде́ржнѣйшымъ добродѣ́телемъ: постꙋ̀, моли́твѣ же и҆ молча́нїю: нꙋ́ждно є҆́сть сꙋ́щемꙋ ᲂу҆́бѡ ѿ моли́твы, и҆зба́витисѧ хотѧ́щꙋ, въ нѣ́коемъ є҆сте́ственномъ видѣ́нїи почива́ти. Сꙋ́щемꙋ же ѿ молча́нїѧ во правоꙋчи́тельной бесѣ́дѣ, во второ́й же благода́тнѣй пи́щи постѧ́щемꙋсѧ.</p>
<p>и҃і. До́ндеже въ бж҃е́ственныхъ є҆́сть ᲂу҆́мъ, спаса́етъ є҆́же по подо́бїю, бла́гъ же и҆ милосе́рдъ ѡ҆брѣта́ѧсѧ. Въ сꙋ́щихъ же по <anchor type="page" number="1111"/> чꙋ́вствꙋ бы́въ, а҆́ще ᲂу҆́бѡ благовре́меннѣ, и҆ прили́чнѣ схо́дитъ, и҆скꙋ́съ даѧ̀ и҆ прїе́млѧ во ѻ҆́нѣхъ, благода́рствꙋѧ па́ки къ себѣ̀ возвраща́етсѧ. Внѣ̀ вре́мене же, и҆ потре́бы, ꙗ҆́коже нѣ́кїй воево́да не ѡ҆смотрели́въ ѡ҆брѧ́щетсѧ, мно́гое своеѧ̀ пресѣца́ѧ си́лы, внегда̀ ра́товатисѧ.</p>
<p>ѳ҃і. Внꙋ́трь сокрове́нный въ на́съ безстра́стїѧ ра́й, ѡ҆́бразъ є҆́сть и҆мꙋ́щагѡ пра́ведники прїѧ́ти. Ѻ҆ба́че не всѝ внѣ̀ ѻ҆́нагѡ ѡ҆брѧ́щꙋтсѧ, є҆ли́цы внꙋ́трь содержи́магѡ бы́ти не возмого́ша.</p>
<p>к҃. Чꙋ́вственное ᲂу҆́бѡ со́лнце, стра́нны своѧ̑ лꙋчы̀ ѿ хра́мины затворє́нныѧ сотворѧ́етъ: мы́сленное же не мо́жетъ и҆спꙋсти́ти сла́дкихъ лꙋче́й на дꙋ́шꙋ ѡ҆жида́ющꙋю, но не и҆мꙋ́щꙋю чꙋ́вствъ затворе́нныхъ ѿ ви́димыхъ.</p>
<p>к҃а. Разꙋмѣ́теленъ є҆́сть, и҆́же схождє́нїѧ ᲂу҆́бѡ своѧ̑ велелѣ́пнѡ, дꙋши́ же восхождє́нїѧ смиренномꙋ́дреннѣ располага́ѧй.</p>
<p>к҃в. Пчела̀ ᲂу҆́бѡ цвѣтникѝ ѡ҆блета́ющи, ѿѻнꙋ́дꙋ ме́дꙋ вины̀ прїѡбрѣта́етъ: дꙋша́ же вѣ́ки ѡ҆бходѧ́щи разли́чны, ѿсю́дꙋ сла́дость во ᲂу҆́мъ пꙋща́етъ.</p>
<p>к҃г. Поѧ́дшїй ᲂу҆́бѡ є҆ле́нь ѕмїє́въ, ꙗ҆́дъ ᲂу҆гаси́ти къ водны̑мъ тече́тъ и҆сто́чникѡмъ: дꙋша́ же стрѣла́ми бж҃е́ственными ᲂу҆ѧ́звленна, непреста́ннагѡ влече́тсѧ ко ᲂу҆ѧзви́вшемꙋ раче́нїемъ.</p>
<p>к҃д. То́нцыи ᲂу҆́бѡ по́мыслы во ᲂу҆едине́нной жи́зни прозѧба́ютъ: ᲂу҆мышлє́нїѧ же въ раздѣ́льной: во многобезмо́лвнѣй же дꙋшѝ, по́мыслы ᲂу҆́бѡ ѿгна́шасѧ: ᲂу҆́ми же то́чїю на́зи тѣле́съ къ то́й приближа́ютъ, и҆̀же ѡ҆ про́мыслѣ и҆ сꙋдѣ̀ словеса̀, а҆́ки нѣ̑каѧ ѡ҆снова̑нїѧ землѝ ѿкрыва́юще, то́й и҆з̾ѧвлѧ́ютъ.</p>
<p>к҃є. Въ раздѣ́льной жи́зни мꙋ́жескїй по́лъ и҆ же́нскїй, про́стѣ ви́дѣтисѧ не ѡ҆бы́че. Сїе́ бо во и҆́ноческой ѡ҆брѧ́щетсѧ, въ не́й же мꙋ́жа и҆ жены̀ разли́чїе, за є҆́же по подо́бїю во хрⷭ҇тѣ̀ і҆и҃сѣ, не познае́тсѧ.</p>
<p>к҃ѕ. По́мыслы, нижѐ безслове́сныѧ ча́сти сꙋ́ть дꙋшѝ (не бо̀ є҆́сть въ безслове́сныхъ по́мыслъ) нижѐ ᲂу҆́мныѧ: занѐ ни во а҆́гг҃лѣхъ є҆́сть: са̑мыѧ же тоѧ̑ словє́сныѧ сꙋ́ще рождє́нїѧ, ꙗ҆́кѡ лѣ́ствицꙋ мечта́нїе ᲂу҆потреблѧ́юще, восхо́дѧтъ ᲂу҆́бѡ къ ᲂу҆мꙋ̀ ѿ <anchor type="page" number="1112"/> чꙋ́вства, ꙗ҆̀же сꙋ́ть ѻ҆́нагѡ, томꙋ̀ возвѣща́юще: низхо́дѧтъ къ немꙋ̀ ѿ негѡ̀, ꙗ҆̀же сꙋ́ть ѻ҆́нагѡ, совѣ́тꙋюще.</p>
<p>к҃з. Ꙗ҆́коже нѣ́цыи и҆з̾ глꙋбины̀ возводи́ми, и҆ нѣ́чесогѡ въ по́мощь ꙗ҆́тисѧ покꙋша́ющесѧ, лꙋка́вїи по́мыслы ѡ҆брѧ́щꙋтсѧ, ꙗ҆́коже кораблю̀ бѣ́дствꙋющей ѕло́бѣ сле́зъ пото́помъ.</p>
<p>к҃и. По подлежа́щемꙋ ка́чествꙋ дꙋшѝ, и҆лѝ ꙗ҆́кѡ морсті́и разбо́йницы потоплѧ́ти, и҆лѝ ꙗ҆́кѡ гребцы̀ спомоществова́ти бѣ́дствꙋющей, и҆̀же ѡ҆ не́й собира́ютсѧ по́мыслы. Ѻ҆́ви ᲂу҆́бѡ въ пꙋчи́нꙋ влекꙋ́щи неподо́бныхъ пѡ́мыслъ: ѻ҆́ви же ближа́йшїй пꙋ́ть и҆збира́юще, къ ти̑химъ брегѡ́мъ кора́бль ᲂу҆клонѧ́ютъ.</p>
<p>к҃ѳ. Седмо́мꙋ тщесла́вїѧ по́мыслꙋ сꙋ́щꙋ жела́ющаѧ, ꙗ҆́кѡ послѣ́днѧѧ, ѿри́нꙋти дꙋша̀, а҆́ще не тѣ́хъ, и҆̀же пре́жде є҆гѡ̀, совлече́тсѧ. Не возмо́жетъ въ ѻ҆сма́го и҆́же по тѣ́хъ ѡ҆блещи́сѧ, є҆го́же и҆ жили́ще небе́сно нарица́ти вѣ́сть бж҃е́ственный а҆по́столъ, и҆ воздыха́нми ѡ҆блещи́сѧ<footnote lang="cu">в҃ Кор. гл. є҃, ст. в҃.</footnote>, мощѝ є҆гѡ̀ ра́ди веще́ствꙋющихъ наги̑мъ сꙋ́щымъ.</p>
<p>л҃. Къ соверше́ннѣй ᲂу҆́бѡ моли́твѣ, а҆́гг҃льстїи приходи́ти ѡ҆быко́ша по́мыслы: къ сре́днѣй же, дх҃о́внїи: къ води́тельнѣй же, є҆стествосло́внїи.</p>
<p>л҃а. Ꙗ҆́коже благоро́дное зерна̀ кла́сомъ, та́кѡ и҆ чистота̀ видѣ́нїѧ, моли́твою ꙗ҆влѧ́тисѧ ѡ҆бы́че. И҆́мꙋтъ же ѻ҆́въ ᲂу҆́бѡ къ возбране́нїю пти́цъ сѣменособира́тельныхъ, а҆́ки нѣ̑каѧ кѡ́пїѧ, ѡ҆крꙋжа́ющыѧ ѻ҆́сти: ѻ҆́въ же, любомꙋ́дрствꙋющыѧ во и҆скꙋше́нїѧхъ по́мыслы ко ѻ҆́нѣхъ потребле́нїю.</p>
<p>л҃в. Ви̑димаѧ ᲂу҆́бѡ дꙋшє́внаѧ, дѣѧ̑нїѧ ра́ди посре́брена, ꙗ҆́коже крилѣ̀ голꙋби̑нѣ сꙋ́ть: разꙋмѣва́ємаѧ же, глаго́лю же междора̑мїѧ, видѣ́нїѧ ра́ди ꙗ҆́кѡ въ блеща́нїи зла́та сꙋ́ть<footnote lang="cu">Ѱал. ѯ҃з, ст. д҃і.</footnote>. Не ᲂу҆краси́вшаѧсѧ бо дꙋша̀ полетѣ́ти и҆ почи́ти не мо́жетъ, и҆дѣ́же всѣ́хъ веселѧ́щихсѧ жили́ще є҆́сть.</p>
<anchor type="page" number="1113"/>
<p>Тогѡ́жде глави̑зны дѣ́ѧтельны и҆ зри́тельны.</p>
<p>По́ле здѣ̀ плодѡ́въ и҆спо́лнено дꙋхо́внагѡ дѣѧ́нїѧ и҆ видѣ́нїѧ.</p>
<p>л҃г. Нача̑тки гꙋмна̀ и҆ точи́ла, дре́вле ᲂу҆́бѡ дрє́внимъ приноси́ти во хра́мъ повелѣ́но бы́сть: ны́нѣ же мы̀ дѣ́ѧтельныѧ ᲂу҆́бѡ (добродѣ́тели) нача́тки воздержа́нїе подоба́етъ бг҃ꙋ приноси́ти, и҆ и҆́стинꙋ: зри́тельныѧ же добродѣ́тели, любо́вь, и҆ моли́твꙋ. Ѻ҆́ными ᲂу҆́бѡ, по́хоти безслове́сныѧ и҆ ꙗ҆́рости вины̀ пресѣца́юще: си́ми же мы̑сли тщє́тныѧ, и҆ ꙗ҆̀же ѿ бли́жнѧгѡ навѣ́ты.</p>
<p>л҃д. Дѣ́ѧтельныѧ ᲂу҆́бѡ (добродѣ́тели) нача́ло, воздержа́нїе и҆ и҆́стина: среда́ же, цѣломꙋ́дрїе и҆ смиренномꙋ́дрїе: коне́цъ же є҆ѧ̀, по́мыслѡвъ ми́ръ и҆ ст҃ы́нѧ тѣ́ла.</p>
<p>л҃є. Дѣѧ́нїе є҆́сть, не є҆́же дѣ́ѧти про́стѣ мощѝ дѡ́браѧ, но и҆ є҆́же ꙗ҆́коже подоба́етъ дѣ̑ѧти та̀, вре́мѧ и҆ мѣ́рꙋ и҆ дѣ̑емымъ сприносѧ́щꙋ дѣ́ющемꙋ.</p>
<p>л҃ѕ. Видѣ́нїе є҆́сть, не є҆́же ви́дѣти то́чїю, ꙗ҆́коже сꙋ́ть тѣлеса̀ є҆стество́мъ, но є҆́же и҆ словеса̀ и҆́хъ къ чесомꙋ̀ зрѧ́тъ.</p>
<p>л҃з. Нѣ́сть ни дѣѧ́нїе ᲂу҆твержде́нно без̾ видѣ́нїѧ, ни видѣ́нїе и҆́стинно без̾ дѣѧ́нїѧ. Подоба́етъ бо и҆ дѣѧ́нїю достосло́внꙋ бы́ти, и҆ видѣ́нїю дѣ́ѧтельнꙋ: да тѣ́мъ ᲂу҆́бѡ некрѣпка̀ ѡ҆брѣта́етсѧ ѕло́ба, си́мъ же си́льна добродѣ́тель, во благоволе́нїи бла́гости.</p>
<p>л҃и. Коне́цъ ᲂу҆́бѡ дѣ́ѧтельныхъ, ᲂу҆мерщвле́нїе страсте́й: коне́цъ же разꙋмѣва́емыхъ, видѣ́нїе добродѣ́телей.</p>
<anchor type="page" number="1114"/>
<p>л҃ѳ. Ꙗ҆́коже вещество̀ зрѣ́нїю ѻ҆че́съ, та́кѡ дѣѧ́нїе зрѣ́нїю ᲂу҆ма̀: и҆ ꙗ҆́коже ѻ҆́ко лицꙋ̀, та́кѡ ᲂу҆мозрѣ́нїе дѣѧ́нїю ꙗ҆влѧ́етсѧ.</p>
<p>м҃. Въ по́прищи дѣ́ѧтельныѧ добродѣ́тели, мно́зи ᲂу҆́бѡ текꙋ́тъ: є҆ди́нъ же прїе́млетъ по́честь, пре́жде конца̀ тоѧ̀ прїитѝ во видѣ́нїе жела́ѧй.</p>
<p>м҃а. Оу҆миле́нїе ᲂу҆́бѡ питїѐ прїе́млетъ дѣ́ѧтельный въ моли́твѣ: ча́шею же держа́вною ᲂу҆поева́етсѧ зри́тельный. То́й ᲂу҆́бѡ во ꙗ҆̀же по є҆стествꙋ̀ любомꙋ́дрствꙋѧй: се́й же и҆ себѐ не вѣ́дый внегда̀ моли́тисѧ.</p>
<p>м҃в. Не попꙋща́емь є҆́сть дѣ́ѧтельный въ дꙋхо́внѣ видѣ́нїи намно́зѣ терпѣ́ти: ѡ҆брѣта́етсѧ бо ꙗ҆́кѡ страннопрїѧ́тъ бы́въ нѣ́кїимъ, и҆ ѿ ѻ҆́нагѡ хра́мины ско́рѡ ѻ҆́тай и҆сходѧ̀.</p>
<p>м҃г. Ꙗ҆́кѡ во врата̀ ᲂу҆́бѡ вхо́дѧтъ дѣ́ѧтельнїи за́повѣдей бж҃їихъ, внегда̀ моли́тисѧ: ꙗ҆́кѡ во дворы́ же добродѣ́телей съ пѣ́сньми зри́тельнїи благодарѧ́ще: ѻ҆́ви ᲂу҆́бѡ ꙗ҆́кѡ разрѣше́нни бы́ша ѿ ᲂу҆́зъ: ѻ҆́ви же ꙗ҆́кѡ и҆ плѣ́нники ꙗ҆́ша ра́тꙋющыѧ и҆́хъ.</p>
<p>м҃д. Подоба́етъ по держа́вѣ дѣ́ѧтельныѧ (добродѣ́тели) и҆ держа́вѣ видѣ́нїѧ ѡ҆брѣта́тисѧ. Да не по подо́бїю кораблѧ̀ нера̑внаѧ вѣ́трила ѡ҆бносѧ́щꙋ, и҆лѝ бѣдꙋ̀ прете́рпитъ вѣ́трѡвъ ѕѣ́льностїю, за неꙋмѣ́ренность и҆́хъ, и҆лѝ тщетꙋ̀ дꙋхѡ́въ за ма́лость ꙗ҆́же въ ладїѝ.</p>
<p>м҃є. Гребцы̀ ᲂу҆́бѡ мы́сленнагѡ кораблѧ̀, разꙋмѣ́й благочести̑выѧ по́мыслы: ве́сла же, живо́тныѧ си̑лы дꙋшє́вныѧ, ꙗ҆́рость, и҆ жела́нїе, хотѣ́нїе и҆ произволе́нїе. Си́хъ дѣ́ѧтельный ᲂу҆́бѡ въ тре́бованїи є҆́сть всегда̀: не всегда́ же и҆ зри́тельный. Во вре́мѧ бо моли́твы ра́доватисѧ се́й всѣ̑мъ ре́къ, са́мъ себѐ на корми́лѣхъ ра́зꙋмомъ посажда́ѧ, чрез̾ всю̀ бо́дрствоваше въ видѣ́нїи но́щь, хвалє́нїѧ приносѧ̀ содержи́телю всегѡ̀. А҆́ще нѣ́гдѣ и҆ пѣ́снь нѣ́кꙋю рачи́тельнꙋ воспрїе́млѧ къ свое́й напѣва́етъ дꙋшѝ, и҆но́гѡ мо́рѧ ѿ дале́че смотрѧ̀ возвышє́нїѧ, и҆ шꙋ̑мнаѧ движє́нїѧ, бж҃е́ственными ᲂу҆жаса́емь сꙋдьба́ми же и҆ ѡ҆правда́нїи.</p>
<p>м҃ѕ. И҆́же посредѣ̀ сы́й дѣѧ́нїѧ и҆ видѣ́нїѧ, нижѐ всѧ́ко ве́слами ꙗ҆́коже кора́бленницы, твори́тъ пла́ванїе, нижѐ всѧ́кѡ <anchor type="page" number="1115"/> мы́сленными вѣ́трилами: но ѻ҆бѣ́ма потре́бꙋ ᲂу҆добопла́ванїѧ дѣ́лаетъ, сла́дцѣ носѧ̀ и҆ трꙋды̀ дѣѧ́нїѧ, мѣ́ры ра́ди видѣ́нїѧ: и҆ словеса̀ несоверше́ннагѡ видѣ́нїѧ, ра́ди по́мощи ѿ дѣѧ́нїѧ.</p>
<p>м҃з. Зри́тельный ᲂу҆́бѡ съ произволе́нїемъ є҆стество̀ и҆мѣ́ѧ стекꙋ́щее, ꙗ҆́коже нѣ́каково тече́нїе без̾ трꙋда̀ твори́тъ пла́ванїе: дѣ́ѧтельный же сопротивлѧ́ющеесѧ ѡ҆брѣта́ѧ произволе́нїю ᲂу҆свое́нїе, мно́гꙋ по́мыслѡвъ те́рпитъ бꙋ́рю, и҆ ма́лѡ не во ѿча́ѧнїе бѣ́дствꙋетъ тѧ́жести ра́ди прїитѝ.</p>
<p>м҃и. Нижѐ ни́ва не до́брѣ воздѣ́лана бы́вши, мно́гѡ гобзова́тельно и҆ чи́сто воздаѧ́ти сѣ́мѧ сѣ́ющемꙋ ѡ҆бы́че: нижѐ дѣ́ѧтельнꙋю (добродѣ́тель) проходѧ́й, а҆́ще не прилѣ́жнѣ сїю̀ и҆ без̾ ꙗ҆влѧ́тельства прохо́дитъ, и҆́же ѡ҆ мл҃твы ᲂу҆́зритъ пло́дъ мно́гъ же и҆ чи́стъ.</p>
<p>м҃ѳ. Попира́емой ча́стѣ, подо́бна є҆́сть землѝ мы́сль, непреста́нными моли́твами слѣда́ми ᲂу҆тира́ема. Ѻ҆́наѧ бо гла́дка бꙋ́детъ, и҆ сїѧ̀ пра́ва къ под̾ѧ́тїю: ѻ҆́на ᲂу҆́бѡ но́гъ мѧ́гкихъ, а҆ сїѧ̀ моли́твъ чи́стыхъ.</p>
<p>н҃. Во веще́ственныхъ ᲂу҆́мъ споспѣ́шника и҆́мать по́мысла: въ невеще́ственныхъ же, а҆́ще тогѡ̀ не ѡ҆ста́витъ, па́костника и҆мѣ́ти бꙋ́детъ па́кѡсти дѣ́ющаго.</p>
<p>н҃а. Покро́въ ᲂу҆́бѡ и҆́мать дѣ́ѧтельный на се́рдцѣ свое́мъ въ моли́твѣ, ра́зꙋмъ чꙋ́вственныхъ, ѿкры́тисѧ за ᲂу҆свое́нїе не могꙋ́щїй: є҆ди́нъ же зри́тельный за неѡде́ржное, ѿкрове́ннымъ лице́мъ зрѣ́ти ѿ ча́сти мо́жетъ сла́вꙋ бж҃їю.</p>
<p>н҃в. Моли́тва ꙗ҆́же съ дꙋхо́внымъ видѣ́нїемъ, землѧ̀ ѡ҆бѣтова́ннаѧ є҆́сть: въ не́йже тече́тъ ꙗ҆́кѡ млеко̀ и҆ ме́дъ, ра́зꙋмъ ꙗ҆́же ѡ҆ про́мыслѣ и҆ сꙋдѣ̀ слове́съ бж҃їихъ. А҆ є҆́же съ нѣ́кимъ є҆сте́ственнымъ (видѣ́нїемъ) є҆гѵ́петъ є҆́сть, въ не́мже дебелѣ́йшихъ по́хотей па́мѧть въ молѧ́щихсѧ быва́етъ. Проста́ѧ же (моли́тва) ма́нна є҆́сть ꙗ҆́же въ пꙋсты́ни, ꙗ҆́же за є҆динови́дное нетерпѣли́вымъ ᲂу҆́бѡ затворѧ́ющи жела́нїемъ ѡ҆бѣтова́нныхъ до́браѧ. Терпѧ́щымъ же въ таково́й ᲂу҆тѣсне́нной пи́щи, вино́вна быва́ющи лꙋ́чшагѡ вкꙋ́са и҆ пребыва́ющагѡ.</p>
<anchor type="page" number="1116"/>
<p>н҃г. Дѣѧ́нїе съ видѣ́нїемъ ᲂу҆́бѡ, ꙗ҆́кѡ тѣ́ло съ дꙋ́хомъ влады́чественнымъ: без̾ видѣ́нїѧ же, ꙗ҆́кѡ пло́ть съ дх҃омъ произволи́тельнымъ вмѣни́тсѧ.</p>
<p>н҃д. Слове́сныѧ дꙋшѝ дво́ръ ᲂу҆́бѡ є҆́сть чꙋ́вство: хра́мъ же мы́сль: а҆рхїере́й же ᲂу҆́мъ. Во дворѣ̀ ᲂу҆̀бо стои́тъ ᲂу҆́мъ, ѿ безслове́сныхъ пресѣца́емый пѡ́мыслъ: во хра́мѣ же, и҆́же ѿ благовре́менныхъ: ни ѿ є҆ди́нагѡ же ѿ си́хъ, и҆́же въ бж҃е́ственное ст҃и́лище сподо́бивыйсѧ вни́ти.</p>
<p>н҃є. Пла́чь ᲂу҆́бѡ и҆ пѣ́снь, и҆ го́ре, въ домꙋ̀ дѣ́ѧтельныѧ дꙋшѝ трꙋда̀ ра́ди ѡ҆брѣта́етсѧ: гла́съ же ра́дованїѧ и҆ и҆сповѣ́данїѧ<footnote lang="cu">Ѱал. м҃а, ст. є҃.</footnote> ра́зꙋма ра́ди, въ домꙋ̀ зри́тельныѧ слы́шитсѧ.</p>
<p>н҃ѕ. Дѣ́ѧтельный ᲂу҆́бѡ, жела́етъ разрѣши́тисѧ трꙋдѡ́въ ра́ди, и҆ со хрⷭ҇то́мъ бы́ти: зри́тельный же благоволи́тъ па́че во пло́ти пребыва́ти<footnote lang="cu">Фїлїп. гл. а҃, ст. к҃г и҆ к҃д.</footnote>. И҆ за ра́дость ю҆́же прїе́млетъ ѿ моли́твы, и҆ за бли́жнѧгѡ пребыва́ющꙋю по́льзꙋ.</p>
<p>н҃з. Въ слове́снѣйшихъ ᲂу҆́бѡ, видѣ́нїе предварѧ́етъ дѣѧ̑нїѧ: въ простѣ́йшихъ же, видѣ̑нїѧ дѣѧ́нїе, во є҆ди́нъ ᲂу҆́бѡ коне́цъ ѻ҆боѧ̀ ѡ҆канчава̑ющасѧ. Сокраще́нѣйшее же сїѐ ꙗ҆ви́тсѧ, въ ни́хже видѣ́нїе предварѧ́етъ дѣѧ̑нїѧ.</p>
<p>н҃и. Ра́й є҆́сть видѣ́нїе мы́сленныхъ. Въ се́й ᲂу҆́бѡ разꙋмѣ́тельный, ꙗ҆́кѡ во сво́й до́мъ внꙋ́трь вхо́дитъ моли́твою: дѣ́ѧтельный же ꙗ҆́кѡ пꙋ́тникъ ꙗ҆ви́тсѧ, жела́ѧ ᲂу҆́бѡ внꙋ́трь прини́кнꙋти. Не попꙋща́емъ же, за є҆́же превзы́ти ѻ҆пло́тꙋ па́че дх҃о́внагѡ во́зраста є҆гѡ̀.</p>
<p>н҃ѳ. Тѣлє́сныѧ ᲂу҆́бѡ стра̑сти, ѕвѣрє́мъ подо́бни сꙋ́ть, пти́цамъ же дꙋшє́вныѧ: и҆ ѻ҆́вы ᲂу҆́бѡ ѡ҆сѣнѧ́етъ ѿ слове́снагѡ вїногра́да дѣ́ѧтельный, не ктомꙋ́же и҆ пти̑чныѧ, а҆́ще во видѣ́нїи дх҃о́внѣ не бꙋ́детъ. А҆́ще и҆ ꙗ҆́кѡ наипа́че твори́тъ тща́нїе ѡ҆ внꙋ́треннихъ хране́нїи.</p>
<p>ѯ҃. И҆́же во нра́вномъ благолѣ́пїи лꙋ́чшїй є҆́сть, дѣ́ѧтеленъ бы́ти не мо́жетъ. А҆́ще и҆ то́й по патрїа́рхꙋ а҆враа́мꙋ не внѣ̀ <anchor type="page" number="1117"/> бꙋ́детъ, ꙗ҆́кѡ ᲂу҆́бѡ землѝ своеѧ̀ є҆сте́ственнагѡ зако́на: а҆ ꙗ҆́кѡ сродства̀ све́рстныѧ себѣ̀ по ᲂу҆свое́нїю жи́зни. Та́кѡ бо и҆ се́й ꙗ҆́кѡ печа́ть прїи́метъ врожде́нныѧ сла́сти ѿѧ́тїе: на не́йже и҆́же ѿ рожде́нїѧ покро́вꙋ ѡ҆блежа́щꙋ, соверше́нной свобо́дѣ не попꙋща́етъ пода́тисѧ на́мъ.</p>
<p>ѯ҃а. Нижѐ жребѧ̀ весно́ю при ꙗ҆́слехъ бы́ти, и҆ ꙗ҆̀же въ ни́хъ ꙗ҆́сти претерпѣва́етъ: нижѐ новоѡбꙋча́емый ᲂу҆́мъ стѣсне́нїе ѿ моли́твы на до́лзѣ терпѣ́ти мо́жетъ, сла́дцѣ па́че хотѧ̀ ꙗ҆́коже жребѧ̀ на широтꙋ̀ є҆сте́ственнагѡ и҆сходи́ти вѣ́дѣнїѧ, не́жели во ѱалмопѣ́нїи и҆ чте́нїи ѡ҆брѣта́емагѡ.</p>
<p>ѯ҃в. Ꙗ҆́коже чрє́сла ᲂу҆̀бо и҆́мать препоѧ̑сана<footnote lang="cu">Є҆фес. гл. ѕ҃, ст. д҃і.</footnote> посто́мъ и҆ бдѣ́нїемъ дѣ́ѧтельнаѧ добродѣ́тель живѡ́тныѧ си̑лы своѧ̑: и҆ ꙗ҆́коже свѣти́льники горѧ̑щѧ, молча́нїемъ же и҆ моли́твою разꙋмѣ́тельныѧ зри́тельнаѧ добродѣ́тель поставлѧ́ющи мы̑сленныѧ си̑лы: то̀ ᲂу҆́бѡ ѻ҆́нѣмъ слове́ство ꙗ҆́кѡ пѣ́стꙋна, сїѧ́ же си́мъ ꙗ҆́кѡ невѣстокраси́телѧ сло́во взало́гственное.</p>
<p>ѯ҃г. Несоверше́нный ᲂу҆́мъ въ плодови́тый вїногра́дъ моли́твы не попꙋща́етсѧ входи́ти, въ є҆ди́на же и҆ є҆два̀ ꙗ҆́кѡ къ верхогро́здїйцамъ ни́щъ прѡ́стаѧ ѱалмѡ́въ и҆зглашє́нїѧ.</p>
<p>ѯ҃д. Ꙗ҆́коже не всѝ къ бесѣ́дѣ царѧ̀ входи́ти соѡбѣ́довати съ ни́мъ мо́гꙋтъ: та́кѡ нижѐ къ бесѣ́дѣ мл҃твы и҆дꙋ́щїи во видѣ́нїи є҆́же во ѻ҆́нѣй ᲂу҆ви́дѣни бꙋ́дꙋтъ.</p>
<p>ѯ҃є. Ꙗ҆́рости ᲂу҆́бѡ ᲂу҆зда̀ благовре́менное быва́етъ молча́нїе: жела́нїѧ же безслове́сна, соꙋмѣ́реннаѧ снѣ́дь: не ᲂу҆дободе́ржна же по́мысла є҆диномы́сленнаѧ моли́тва.</p>
<p>ѯ҃ѕ. И҆́же въ до́льнюю глꙋбинꙋ̀ понырѧ́ѧй чꙋ́вственнагѡ ра́ди, и҆ и҆́же въ разꙋмѣ́тельнꙋю мы́сленнагѡ ра́ди би́сера, да того̀ и҆знесе́тъ, а҆́ще не ѡ҆бнажи́тсѧ ѻ҆́въ ᲂу҆́бѡ ѻ҆де́жды, се́й же чꙋ́вства, ѻ҆́ба взыскꙋ́емагѡ погрѣша́етъ.</p>
<p>ѯ҃з. Внꙋ́трь ᲂу҆́бѡ мы́сли своеѧ̀ входѧ́й ᲂу҆́мъ внегда̀ моли́тисѧ, ꙗ҆́кѡ съ невѣ́стою жени́хъ въ черто́зѣ бесѣ́дꙋѧ. ѡ҆брѧ́щетсѧ. <anchor type="page" number="1118"/> Непопꙋща́емый же вни́ти, внѣ̀ стоѧ̀ стенѧ̀ вопїе́тъ: кто̀ введе́тъ мѧ̀ во гра́дъ ѡ҆гражде́нїѧ; и҆лѝ кто̀ наста́витъ мѧ̀<footnote lang="cu">Ѱал. р҃з, ст. а҃і.</footnote>, до є҆́же не зрѣ́ти въ сꙋеты̀ и҆ неистовлє́нїѧ лѡ́жнаѧ<footnote lang="cu">Ѱал. л҃ѳ, ст. є҃.</footnote>, внегда̀ моли́тисѧ мѝ;</p>
<p>ѯ҃и. Ꙗ҆кова̀ без̾ со́ли горта́ни вмѣнѧ́емаѧ є҆́сть пи́ща, такова̀ и҆ без̾ ᲂу҆миле́нїѧ вмѣни́тсѧ ᲂу҆мꙋ̀ дѣ́йствꙋемаѧ моли́тва.</p>
<p>ѯ҃ѳ. Взыскꙋ́ющаѧ ᲂу҆̀бо є҆щѐ дꙋша̀ моли́твꙋ, болѧ́щей при рожде́нїи є҆́сть подо́бна: пости́гшаѧ же ро́ждшей, и҆спо́лнь бы́вшей ѡ҆ рождествѣ̀ ра́дости.</p>
<p>ѻ҃. Дре́вле ᲂу҆́бѡ а҆мѡре́й на горѣ̀ сїѡ́нѣ жи́тельствꙋѧй<footnote lang="cu">Мѡѷс. гл. а҃, ст. м҃д.</footnote>, и҆сходѧ̀ поража́ше нꙋ́дѧщихсѧ проходи́ти<footnote lang="cu">Сꙋд. гл. а҃і, ѳ҃і.</footnote>, ны́нѣ же лꙋка́вое забве́нїе возбранѧ́етъ покꙋша́ющихсѧ пре́жде чистоты̀ на вы́шшꙋю и҆ безмо́лвнѣйшꙋю взы́ти моли́твꙋ.</p>
<p>ѻ҃а. Чи̑стыѧ моли̑твы во враждѣ̀ мно́зѣ ѡ҆быко́ша бы́ти бѣ́сове. Оу҆жаса́етъ же си́хъ не мно́жество ѱалмѡ́въ, ꙗ҆́коже внѣ̑шнїѧ сопꙋста́ты во́инство, но трїе́хъ согла́сїе, ᲂу҆ма̀ къ сло́вꙋ, и҆ сло́ва къ чꙋ́вствꙋ.</p>
<p>ѻ҃в. Проста́ѧ ᲂу҆̀бо моли́тва, ꙗ҆́кѡ хлѣ́бъ ꙗ҆ви́тсѧ молѧ́щымсѧ, ᲂу҆крѣплѧ́ющи: а҆ ꙗ҆́же съ нѣ́кимъ видѣ́нїемъ, ꙗ҆́кѡ є҆ле́й ᲂу҆тꙋчна́ющи: безви́днаѧ же ꙗ҆́кѡ вїно̀ благово́нно: є҆гѡ́же насыща́ющїисѧ несы́тнѡ и҆зстꙋпа́ютъ.</p>
<p>ѻ҃г. Ди́вїй ᲂу҆́бѡ ѻ҆се́лъ, гра́да глаго́летсѧ, мно́гꙋ наро́дꙋ смѣѧ́тисѧ, и҆ є҆диноро́гъ же ни ѿ когѡ̀ привѧ́зоватисѧ могі́й. Оу҆́мъ же, над̾ є҆стество́мъ и҆ над̾ противꙋесте́ственными воцари́всѧ словесы̀, сꙋетѣ̀ ᲂу҆́бѡ насмѣва́етсѧ пѡ́мыслъ: молѧ́сѧ, и҆ ни ѿ чесогѡ̀, мо́жетъ ꙗ҆̀же под̾ чꙋ́вствомъ ѡ҆блада́емь бы́ти.</p>
<p>ѻ҃д. Же́злъ ᲂу҆́бѡ на псы̀ потрѧса́ѧй, разсвирѣ́питъ на себѐ: бѣ́сы же, чи́стѣ понꙋжда́ѧйсѧ моли́тисѧ.</p>
<p>ѻ҃є. Подоба́етъ подвиза́ющемꙋсѧ чꙋ́вство ᲂу҆́бѡ своѐ въ є҆динови́днꙋю состѧ́говати пи́щꙋ: ᲂу҆́мъ же въ є҆динопо́мысленнꙋю моли́твꙋ. Та́кѡ бо не ᲂу҆держи́мь бы́въ ѿ страсте́й, и҆ во є҆́же восхища́тисѧ ко гдⷭ҇ꙋ прїи́детъ внегда̀ моли́тисѧ.</p>
<anchor type="page" number="1119"/>
<p>ѻ҃ѕ. Сладостра́стнїи молѧ́щесѧ а҆́ки бла́тни сꙋ́ще, ꙗ҆́коже жа̑бы и҆́мꙋтъ развлека́ющыѧ и҆̀хъ по́мыслы: мѣрностра́стнїи же, ᲂу҆мозрѣ́нїѧ ꙗ҆́кѡ сла́вїи ᲂу҆слажда́ющыѧ въ є҆ди́ной на дрꙋгꙋ́ю вѣ́твь, си́ є҆сть въ разли̑чнаѧ ᲂу҆мозрѣ̑нїѧ прехожде́нїемъ: молча́нїе же сво́йственно є҆́сть безстра̑стнымъ, и҆ мно́га тишина̀ по́мыслѡвъ, и҆ мы́слей, внегда̀ моли́тисѧ и҆̀мъ.</p>
<p>ѻ҃з. Дре́вле ᲂу҆́бѡ мѡѷсе́ова марїа́мъ сꙋпоста́тѡвъ паде́нїе ви́дѣвши, тѷмпа́нъ взе́мши, преднача̀ пою́щымъ побѣди́тєльнаѧ<footnote lang="cu">И҆схо́д. гл. є҃і, ст. к҃.</footnote>: ны́нѣ же въ благохвале́нїи побѣ́ждшыѧ стра̑сти дꙋшѝ, лꙋ́чшаѧ въ добродѣ́телехъ любы̀ возста́вши, гꙋ́сль ꙗ҆́же съ пѣ́снїю ꙗ҆́кѡ нѣ́кое видѣ́нїе ᲂу҆смотрѧ́ющи, таковы́мъ ѡ҆́бразомъ дре́вле содѣ́ѧннꙋю ѿ добро́ты превосхожде́нїй, не престае́тъ ѡ҆ ꙗ҆̀же ѡ҆ не́й ра́дꙋющихсѧ хвали́те бг҃а.</p>
<p>ѻ҃и. Внегда̀ ча́стостїю ꙗ҆́же въ моли́твѣ, ᲂу҆дє́ржана бꙋ́дꙋтъ словеса̀ ѱалмѡ́въ къ се́рдцѣ молѧ́щагѡсѧ: тогда̀ и҆ то̀ ꙗ҆́кѡ землѧ̀ бла́га, начина́етъ са́мо ѡ҆ себѣ̀ и҆зноси́ти: ꙗ҆́кѡ ши́пки, видѣ́нїе безтѣле́сныхъ: и҆ ꙗ҆́кѡ крі́ны, свѣ̑тлаѧ тѣлеса̀, и҆ ꙗ҆́кѡ цвѣты̀ мѷродыха́нны, разли́чное бж҃е́ственныхъ сꙋде́бъ и҆ неꙋдобозри́мое и҆зноси́ти начина́етъ.</p>
<p>ѻ҃ѳ. Съ вещество́мъ ᲂу҆̀бо свѧза́всѧ пла́мень, свѣтоно́сенъ быва́етъ, ѿ вещества́ же разрѣши́вшисѧ дꙋша̀, бг҃оно́сна ѡ҆брѣта́етсѧ. И҆ ѻ҆́нъ взима́тисѧ ѡ҆бы́че да́же до подгнѣ́та: сїѧ́ же да́же до заключе́нїѧ є҆́же въ бж҃е́ственномъ раче́нїи.</p>
<p>п҃. Соверше́ннѡ ѿре́кшаѧсѧ себѐ дꙋша̀, и҆ всѧ́кѡ къ моли́твѣ просте́ршаѧсѧ, не є҆гда̀ хо́щетъ быва́етъ до́лꙋ, вы́ше тва́ри ѡ҆брѣта́ющаѧсѧ: но є҆гда̀ пра́веднѡ бы́ти возмни́тсѧ всѧ̑ на̑ша вѣ́сомъ и҆ мѣ́рою ᲂу҆правлѧ́ющемꙋ.</p>
<p>п҃а. Є҆гда̀ ѿ дꙋшѝ ᲂу҆́бѡ ᲂу҆ны́нїе ѿгна́но бꙋ́детъ, ѿ мы́сли же лꙋка́вство и҆зве́ржетсѧ: тогда̀ ᲂу҆́мъ на́гъ бы́въ простото́ю, и҆ жи́знїю безхꙋдо́жною, и҆ без̾ всѧ́кагѡ на стꙋдѣ̀ прикрове́нїѧ, пѣ́снь ᲂу҆̀бо пое́тъ и҆ се́й но́вꙋ бг҃ови, бл҃годари́тъ же пѣ́снь <anchor type="page" number="1120"/> брѧца́ѧ съ весе́лїемъ, се́ю бꙋ́дꙋщагѡ ѡ҆бновле́нїѧ пра́зднꙋетъ житїѧ̀.</p>
<p>п҃в. Є҆гда̀ въ бж҃е́ствєннаѧ дѣ̑йства дѣ́йствоватисѧ начина́етъ молѧ́щаѧсѧ дꙋша̀, тогда̀ подо́бнѣ и҆ та̀ ꙗ҆́коже въ пѣ́снехъ невѣ́ста къ подобонра̑внымъ, сицєва́ѧ возглаша́етъ: Бра́тъ мо́й посла̀ рꙋ́кꙋ свою̀ сквозѣ̀ сква́жню, и҆ чре́во моѐ вострепета̀ ѿ негѡ̀<footnote lang="cu">Пѣ́сн. пѣ́сн. гл. є҃, ст. д҃.</footnote>.</p>
<p>п҃г. И҆ во́инъ ѿ бра́ни возврати́всѧ, тѧ́жесть ѻ҆рꙋ́жїй ѿлага́етъ. И҆ дѣ́ѧтеленъ по́мыслы, во видѣ́нїе грѧды́й. Ниже́ бо то́й ра́звѣ то́чїю во бра́ни потре́бꙋ и҆́мать ѻ҆рꙋ́жїй: нижѐ се́й по́мыслѡвъ, а҆́ще не ѻ҆́тай пребыва́етъ въ тѣ́хъ, во ꙗ҆̀же под̾ чꙋ́вствомъ.</p>
<p>п҃д. Дѣ́ѧтельнїи ᲂу҆̀бо въ каково́мъ сꙋ́ть положе́нїи, зрѧ́тъ тѣлеса̀: зри́тельный же въ каково́мъ є҆стествѣ̀. Є҆ди́ни же прозри́тельни сꙋ́ще зрѧ́тъ сво́йство ѻ҆бои́хъ.</p>
<p>п҃є. Въ сво́йствахъ ᲂу҆́бѡ тѣле́сныхъ познаю́тсѧ безтѣлє́снаѧ: въ безтѣле́сныхъ же сло́во пресꙋ́щное: къ немꙋ́же разрѣши́тисѧ всѧ́каѧ до́браѧ дꙋша̀ тщи́тсѧ.</p>
<p>п҃ѕ. Словеса̀ безтѣле́сныхъ, ꙗ҆́коже кѡ́сти сꙋ́ть чꙋ́вственными прикрыва́еми, и҆̀хже никто́же ᲂу҆ви́дитъ, внѣ̀ не бы́вшихъ пристра́стїѧ чꙋ́вственныхъ.</p>
<p>п҃з. Ѿлага́етъ и҆ во́инъ ѻ҆рꙋ̑жїѧ, ѡ҆ста́вивъ бра́нь: и҆ зри́тельный, по́мыслы, восходѧ̀ ко гдⷭ҇ꙋ.</p>
<p>п҃и. И҆ военача́льникъ на бра́ни лиша́сь коры́сти, въ печа́ли пребыва́етъ: и҆ дѣ́ѧтельный въ моли́твѣ видѣ́нїѧ дх҃о́внагѡ.</p>
<p>п҃ѳ. Є҆ле́нь ᲂу҆́бѡ на тѣлє́сныѧ во́дъ тече́тъ и҆сто́чники, ѿ ѕвѣ́рѧ ᲂу҆грызе́нъ бы́вши, дꙋша́ же сладча́йшею стрѣло́ю ᲂу҆ѧзви́вшисѧ моли́твенною, на безтѣле́сныхъ лꙋчы̀.</p>
<p>ч҃. Нижѐ тѣле́сное ѻ҆́ко зе́рно пшени́чное ᲂу҆ви́дѣти мо́жетъ, нижѐ ᲂу҆́мъ дѣ́ѧтеленъ є҆стество̀ своѐ. А҆́ще не ѡ҆бнажи́тсѧ: ѻ҆но̀ ᲂу҆́бѡ влага́лища: се́й же ᲂу҆свое́нїѧ ѻ҆́крестъ покрыва́ющагѡ є҆го̀.</p>
<anchor type="page" number="1121"/>
<p>ч҃а. Скрыва́ютсѧ ѕвѣ́зды при восхожде́нїи со́лнца: по́мыслы же ѡ҆скꙋдѣва́ютъ, ᲂу҆мꙋ̀ къ ца́рствїю своемꙋ̀ возвраща́ющꙋсѧ.</p>
<p>ч҃в. По концѣ̀ дѣ́ѧтельности, дх҃ѡ́внаѧ видѣ̑нїѧ ѡ҆блїѧ́вше ᲂу҆́мъ, а҆́ки нѣ̑каѧ сѡ́лнечныѧ лꙋчы̀ ѿ ѡ҆предѣлѧ́ющагѡ превозни́кша, мнѧ́тсѧ и҆звнѣꙋ́дꙋ є҆гѡ̀ приходи́ти сво́йственна сꙋ́ща, и҆ за чистотꙋ̀ тогѡ̀ ѡ҆б̾е́млюща.</p>
<p>ч҃г. Такѡва̀ и҆ ᲂу҆́мъ зри́теленъ и҆зглаго́лати мо́жетъ, є҆гда̀ свы́ше съ небе́съ сни́детъ є҆стества̀ нꙋ́ждами преклоне́нъ, ꙗ҆́коже и҆ вѣща́вый: бж҃е́ственныѧ добро́ты что́ є҆сть чꙋ́днѣйшее; и҆ ка́ѧ мы́сль бж҃їѧ велелѣ́пїѧ ѡ҆бра́дованнѣйша; Ка́ѧ же та́кѡ любы̀ ѕѣ́льна и҆ нестерпи́ма, ꙗ҆́кѡ ѿ бг҃а быва́ющаѧ во ѡ҆чище́ннѣй ѿ всѧ́кїѧ ѕло́бы дꙋшѝ, и҆ ѿ завѣща́нїѧ глаго́лющей: ꙗ҆́кѡ ᲂу҆ѧ́звленна є҆́смь любо́вїю а҆́зъ<footnote lang="cu">Пѣ́сн. гл. в҃, ст. є҃.</footnote>.</p>
<p>ч҃д. Ѻ҆́нагѡ є҆́сть є҆́же глаго́лати: согрѣ́ѧсѧ се́рдце моѐ во мнѣ̀, и҆ въ поꙋче́нїи мое́мъ разгори́тсѧ ѻ҆́гнь<footnote lang="cu">Ѱал. л҃и, ст. д҃.</footnote>, не ᲂу҆трꙋжда́ющагѡсѧ въ слѣ́дъ бг҃а послѣ́довати моли́твою, нижѐ де́нь человѣ́чь жела́ющагѡ ᲂу҆ви́дѣти.</p>
<p>ч҃є. Да глаго́летъ и҆ дѣ́ѧтельнаѧ дꙋша̀ по ѿложе́нїи ѕлы́хъ, ꙗ҆́коже ѻ҆́наѧ въ пѣ́сни къ лꙋка̑вымъ де́мѡнѡмъ и҆ помыслѡ́мъ, взира́ти на сꙋеты̑ и҆ неистовлє́нїѧ лѡ́жнаѧ ю҆̀ па́ки нꙋ́дѧщымъ: Совлеко́хсѧ ри́зы моеѧ̀, ка́кѡ ѡ҆блекꙋ́сѧ въ ню̀; Оу҆мы́хъ но́зѣ моѝ, ка́кѡ ѡ҆скверню̀ и҆̀хъ<footnote lang="cu">Пѣ́сн. гл. є҃, ст. г҃.</footnote>;</p>
<p>ч҃ѕ. Дꙋшѝ бл҃голюби́выѧ є҆́сть глаго́лати дерза́ющїѧ къ бг҃ꙋ: возвѣсти́ ми па́стырю до́брый, гдѣ̀ пасе́ши ѻ҆́вцы твоѧ̑, и҆ гдѣ̀ почива́ти твори́ши въ полꙋ́днѣ а҆́гнцємъ твои̑мъ; да си̑мъ послѣ́дꙋющи, не бꙋ́дꙋ ꙗ҆́кѡ ѡ҆блага́ющаѧсѧ над̾ ста́ды дрꙋгѡ́въ твои́хъ<footnote lang="cu">Пѣ́сн. гл. а҃, ст. ѕ҃.</footnote>.</p>
<p>ч҃з. И҆́щꙋщїи моли́твенное дѣ́ѧтельнаѧ ᲂу҆держа́ти сло́во дꙋша̀, и҆ не могꙋ́щи, такова̀ ꙗ҆́коже ꙗ҆̀же въ пѣ́снехъ и҆ та̀ вопїе́тъ: На ло́жи мое́мъ въ но́щехъ и҆ска́хъ, є҆гѡ́же возлюби́хъ: и҆ска́хъ, и҆ не ѡ҆брѣто́хъ є҆гѡ̀, воззва́хъ є҆го̀, и҆ не послꙋ́ша менѐ<footnote lang="cu">Пѣ́сн. гл. г҃, ст. а҃.</footnote>. <anchor type="page" number="1122"/> Воста́нꙋ ᲂу҆́бѡ моли́твою притрꙋ́днѣйшею, и҆ ѡ҆бше́дше во гра́дѣ, на сто́гнахъ, и҆ на то́ржищахъ, поищꙋ̀ є҆го́же возлюби́хъ, не́гли ѡ҆брѧ́щетсѧ мно́ю, и҆́же во все́мъ се́мъ сы́й, и҆ всегѡ̀ внѣ̀. Насы́щꙋсѧ внегда̀ ꙗ҆ви́тимисѧ сла́вѣ твое́й<footnote lang="cu">Ѱал. ѕ҃і, ст. є҃і.</footnote>.</p>
<p>ч҃и. Є҆гда̀ всѧ̑ сле́зна ѿ ра́дости ꙗ҆́же въ моли́твѣ на́чнетъ быва́ти дꙋша̀, тогда̀ и҆ та̀ не ѡ҆бинꙋ́ющисѧ, ꙗ҆́кѡ къ своемꙋ̀ сѝ женихꙋ̀ невѣ́ста вопїе́тъ: Да сни́детъ бра́тъ мо́й въ вертогра́дъ сво́й, и҆ да ꙗ҆́стъ сле́зъ мои́хъ, ꙗ҆́кѡ плодѡ́въ древе́сныхъ<footnote lang="cu">Пѣ́сн. гл. є҃, ст. а҃.</footnote>, содѣ́ѧнное ᲂу҆тѣше́нїе.</p>
<p>ч҃ѳ. Є҆гда̀ дѣ́ѧтельнаѧ дꙋша̀ ѿ мно́жества и҆ добро́ты тва́рей чꙋди́тисѧ на́чнетъ творцꙋ̀, и҆ наслажда́тисѧ сꙋ́щею ѿ ни́хъ сла́достїю, си́ми и҆ та̀ ᲂу҆жа́сшисѧ вопїе́тъ: Что̀ ᲂу҆краси́лсѧ є҆сѝ женишѐ, раю̀ ѻ҆ц҃а̀ твоегѡ̀; цвѣ́тъ по́лный и҆ ке́дръ є҆гѡ̀, ꙗ҆́коже ке́дры лїва́нстїи. Под̾ сѣ́нь є҆гѡ̀ восхотѣ́хъ и҆ сѣдо́хъ, и҆ пло́дъ є҆гѡ̀ ꙗ҆ви́сѧ сла́докъ въ горта́ни мое́мъ<footnote lang="cu">Пѣ́сн. гл. в҃, ст. а҃ и҆ г҃.</footnote>.</p>
<p>р҃. А҆́ще царѧ̀ под̾е́млѧй въ до́мъ сво́й, та́кѡ свѣ́телъ ѡ҆брѣта́етсѧ и҆ знамени́тъ, и҆ всѧ́кїѧ ра́дости и҆спо́лнь, кольмѝ па́че дꙋша̀ цр҃ѧ̀ царе́й внегда̀ ѡ҆чи́ститисѧ є҆́й под̾е́мшаѧ по нело́жномꙋ ѻ҆́нагѡ ѡ҆бѣща́нїю. Ѻ҆ба́че благоговѣ́йнѡ ѕѣлѡ̀ такова́ѧ себѣ̀ ᲂу҆держа́ти должна̀ є҆́сть. Внѣ̀ ᲂу҆́бѡ поме́щꙋщи всѐ є҆́же не ко ᲂу҆покое́нїю ѻ҆́нагѡ мнѧ́щеесѧ: внꙋ́трь же вводѧ́щи всѐ є҆го̀ ко ѻ҆́нагѡ ᲂу҆гожде́нїю.</p>
<p>р҃а. Ѡ҆жида́ѧй зва́нъ бы́ти ѿ царѧ̀ воꙋ́трїе, ѡ҆ чесо́мъ въ попече́нїи и҆но́мъ ви́дѣнъ бꙋ́детъ, то́чїю ѡ҆ поꙋче́нїи слове́съ ко ѻ҆́нагѡ сꙋ́щихъ ᲂу҆гожде́нїю. Сїѐ блюдꙋ́щи дꙋша̀, не ꙗ҆ви́тсѧ не ᲂу҆гото́вленна къ та́мошнемꙋ сꙋди́щꙋ.</p>
<p>р҃в. Блаже́нна дꙋша̀, ꙗ҆́же, за ꙗ҆̀же дне́сь прїитѝ ча́ѧти гдⷭ҇а своего̀, ничто́же вмѣнѧ́ющаѧ ве́сь трꙋ́дъ дневны́й нижѐ нощны́й за є҆́же а҆́бїе воꙋ́трїе сегѡ̀ ча́ѧти ꙗ҆влѧ́тисѧ.</p>
<p>р҃г. Всѧ̑ ᲂу҆̀бо ви́дитъ бг҃ъ, зрѧ́тъ же бг҃а, зрѧ́щїи ничто́же внегда̀ моли́тисѧ. И҆ є҆ли́цы ᲂу҆́бѡ зрѧ́тъ бг҃а, и҆ ᲂу҆слы́шаваеми <anchor type="page" number="1123"/> сꙋ́ть ѿ негѡ̀, є҆ли́цы же не сꙋ́ть ᲂу҆слы́шаваеми, нижѐ зрѧ́тъ є҆го̀, блаже́нъ же вѣ́рꙋѧй, ꙗ҆́кѡ ви́димь є҆́сть ѿ бг҃а: не подви́гнетсѧ бо нога̀ є҆гѡ̀ без̾ ᲂу҆гожде́нїѧ ѻ҆́нагѡ.</p>
<p>р҃д. Внꙋ́трь на́съ сꙋ́щагѡ ца́рствїѧ<footnote lang="cu">Лꙋкѝ гл. з҃і, ст. к҃а.</footnote> блага̑ѧ, и҆̀хже добролюби́во ѻ҆́ко не ви́дѣ, и҆ слꙋ́хъ честолюби́въ не слы́ша, и҆ на се́рдце тщѐ дх҃а ст҃а не взыдо́ша, ѡ҆брꙋче́нїѧ сꙋ́ть и҆мꙋ́щихъ даѧ́тисѧ пра́ведникѡмъ бла̑гъ, въ бꙋ́дꙋщемъ ца́рствїи ѿ бг҃а, и҆ и҆́же въ си́хъ не наслажда́ѧйсѧ, и҆̀же сꙋ́ть плоды̀ дх҃а, въ наслажде́нїи ѻ҆́нѣхъ бы́ти не мо́жетъ.</p>
<p>р҃є. Дѣ́ѧтельныхъ по́мыслы, є҆ле́нѧмъ ᲂу҆подо́бишасѧ. Ꙗ҆́коже бо сі́и ѻ҆вогда̀ горѣ̀ сꙋ́ть на высота́хъ, ра́ди стра́ха ловцє́въ: ѻ҆вогда́ же ни́зꙋ во ᲂу҆до́лїѧхъ ра́ди жела́нїѧ сꙋ́щихъ въ ни́хъ: та́кѡ и҆ ті́и, нижѐ всегда̀ въ видѣ́нїи дх҃о́внѣмъ бы́ти мо́гꙋтъ ра́ди не́мощи и҆́хъ: нижѐ при́снѡ въ є҆сте́ственнѣмъ, зане́же не при́снѡ поко́ѧ и҆́щꙋтъ. Ѻ҆ба́че зри́тельнїи земны́хъ видѣ́нїй презри́тели быва́ютъ.</p>
<p>р҃ѕ. Ка̑пли ᲂу҆̀бо росы̀, землѝ ᲂу҆поева́ютъ бразды̑: завѣща̑нїѧ же дꙋше́внаѧ въ моли́твѣ, слє́знаѧ воздыха̑нїѧ ѿ се́рдца и҆здаю́тъ.</p>
<p>р҃з. Разꙋмѣва́емаго въ трⷪ҇цѣ бж҃ества̀, никто́же ᲂу҆́зритъ въ видѣ́нїи, веще́ственныѧ дво́ицы, и҆ бли́зкїѧ то́й є҆ди́ницы превы́ше не ꙗ҆ви́выйсѧ, нижѐ сеѧ̀ бꙋ́детъ вы́шшїй, не содѣ́лавъ сво́й є҆ди́нъ въ познава́емыхъ ᲂу҆́мъ.</p>
<p>р҃и. Не толи́кѡ не ᲂу҆до́бнѡ ѡ҆брѧ́щетсѧ пресѣщѝ пꙋ́ть рѣкѝ, дабы̀ не стреми́тисѧ до́лꙋ, коли́кѡ стремле́нїе ᲂу҆ма̀ ᲂу҆держа́ти, да въ ви́димыхъ не разсѣва́етсѧ, къ гѡ́рнимъ же и҆ срѡ́днымъ молѧ́щемꙋсѧ, є҆гда̀ восхо́щетъ, совозво́дитсѧ: а҆́ще сїѐ ᲂу҆́бѡ и҆ по є҆стествꙋ̀, то́же па́че є҆стества̀ быва́етъ.</p>
<p>р҃ѳ. Ѡ҆чища́емїи внꙋ́трь въ ви̑димаѧ ᲂу҆́мъ направлѧ́юще, толи́кагѡ и҆сполнѧ́ютсѧ ᲂу҆́жаса, и҆ толи́кїѧ ра́дости, ꙗ҆́кѡ ничто́же и҆́но ѿ земны́хъ вмѣсти́ти мо́гꙋтъ, нижѐ а҆́ще бы и҆ всѧ̑ стека́лисѧ къ ни̑мъ вожделѣ̑ннаѧ.</p>
<anchor type="page" number="1124"/>
<p>р҃і. Довлѣ́ютъ то́чїю рече́нїи зако́ны є҆стества̀, да чꙋди́мсѧ ѻ҆́нѣмъ: разсꙋжда́емїи же вертогра́ди ѡ҆брѧ́щꙋтсѧ благоцвѣ́тнїи, ꙗ҆́коже ѿ небе́снагѡ сладкопи́тїѧ чи́стыми цвѣ́ты точа́ще дх҃о́внагѡ пирова́нїѧ сла́дость.</p>
<p>ра҃і. Роси́стыми ᲂу҆́бѡ цвѣ́ты цвѣтникѡ́въ цари́цꙋ роѧ̀ ѡ҆крꙋжа́ютъ пче́лы: во ᲂу҆миле́нїи же быва́ющемъ непреста́ннѡ дꙋ́шы, ꙗ҆́кѡ сво́йственны ᲂу҆́мныѧ си̑лы ѡ҆крꙋжа́юще, вкꙋ́пѣ содѣ́ловаютъ жела́тєльнаѧ.</p>
<p>рв҃і. Во ви́димѣмъ ᲂу҆̀бо мі́рѣ, ꙗ҆́кѡ и҆́нъ нѣ́кїй ви́димь є҆́сть мі́ръ человѣ́къ. Въ разꙋмѣва́емѣмъ же по́мыслъ, небесе́ бо и҆ землѝ, и҆ сꙋ́щихъ посредѣ̀, се́й ѻ҆́нѣхъ є҆́сть возвѣсти́тель. Оу҆ма́ же и҆ чꙋ́вства, и҆ є҆́же ѻ҆́нѣмъ и҆сповѣ́датель є҆́сть по́мыслъ, и҆́хже кромѣ̀, ѻ҆́ба мі́ра глꙋ́ха бы́ли бы́ша.</p>
<p>рг҃і. Не та́кѡ съ ра́достїю ѿпꙋще́нъ бы́въ плѣ́нникъ вре́менемъ ше́ствꙋетъ ꙗ҆́кѡ ᲂу҆́мъ ᲂу҆свое́нїѧ свобожде́нъ бы́въ къ небє́снымъ ꙗ҆́кѡ ко свои̑мъ ше́ствꙋетъ ра́дꙋющеюсѧ ного́ю.</p>
<p>рд҃і. Не со внима́нїемъ молѧ́щемꙋсѧ, и҆ноѧзы́чникъ ᲂу҆́бѡ ѱало́мъ вмѣни́тсѧ, и҆ то́й ѱалмꙋ̀ ꙗ҆́кѡ и҆ноѧзы́чникъ, и҆ ꙗ҆́кѡ неи́стовѧщесѧ ѻ҆́ба бѣ́сомъ.</p>
<p>рє҃і. Не то́жде є҆́сть, и҆́мже мі́ръ распѧ́тсѧ, и҆ и҆̀же мі́рꙋ: ѻ҆́вымъ бо гво́здїѧ, по́стъ, и҆ бдѣ́нїе: ѻ҆́вымъ же нестѧжа́нїе, и҆ ᲂу҆ничиже́нїе. Кромѣ́ же вторы́хъ, трꙋды̀ пе́рвыхъ безполе́зни.</p>
<p>рѕ҃і. Никто́же чи́стѣ помоли́тисѧ мо́жетъ, добротолюби́вою стра́стїю и҆ честолюби́вою держи́мь: си́хъ бо ѡ҆держа́нїемъ, и҆ сꙋ́етства по́мыслы ᲂу҆свое́нїе и҆мꙋ́ще, а҆́ки ᲂу҆́жи ѻ҆́нѣмъ сплета́ющесѧ быва́ютъ, низвлача́ще а҆́ки пти́цꙋ свѧ́зани возлетѣ́ти покꙋша́ющсѧ ᲂу҆́мъ во вре́мѧ моли́твы.</p>
<p>рз҃і. Не возмо́жно во вре́мѧ моли́твы ми́рнꙋ бы́ти ᲂу҆мо́мъ, дрꙋги́ню не стѧжа́вшемꙋ воздержа́нїе и҆ любо́вь: то́ бо ю҆́же на дꙋ́шꙋ ѿ тѣ́ла враждꙋ̀ разори́ти приподвиза́етсѧ: сїѧ́ же ю҆́же на бли́жнѧго гдⷭ҇а ра́ди и҆ ѿсю́дꙋ преимꙋ́щїй всѧ́къ ᲂу҆́мъ ми́ръ приходѧ́щъ ѻ҆би́тель твори́ти въ та́кѡ ᲂу҆мири́вшемсѧ ѡ҆бѣщава́етсѧ.</p>
<anchor type="page" number="1125"/>
<p>ри҃і. Нꙋ́ждно є҆́сть въ црⷭ҇твїе бж҃їе подвиза́ющꙋсѧ вни́ти<footnote lang="cu">Матѳ. гл. а҃і, ст. в҃і.</footnote>, и҆збы́точествовати во благи́хъ дѣ́лꙋ пра́вды є҆гѡ̀, въ ми́лостынѧхъ ᲂу҆́бѡ ѿ лише́нїѧ подаѧ́нїемъ, во трꙋдѣ́хъ же и҆́же ѡ҆ ми́рѣ и҆зрече́нїемъ є҆́же ѡ҆ гдⷭ҇ѣ терпѣ́нїѧ.</p>
<p>рѳ҃і. Нижѐ ѡ҆скꙋдѣва́й въ добродѣ́тели за нерадѣ́нїе, нижѐ и҆збы́точествꙋѧй за возноше́нїе, внꙋ́трь приста́нища є҆́же въ безстра́стїи ѡ҆брѧ́щꙋтсѧ: ни є҆ди́нъ бо, ни дрꙋгі́й, ꙗ҆̀же ѿ пра́вды въ наслажде́нїи бы́сть благи́хъ, сре́дственникꙋ ѡ҆брѣта́ющꙋсѧ въ ни́хъ, ѡ҆скꙋдѣ́нїю, и҆ превосхожде́нїю.</p>
<p>р҃к. Нижѐ землѧ̀, а҆́ще не ᲂу҆мно́жено земледѣ́льцеви сѣ́мѧ, дарова́ти и҆́мать, бога́та мо́жетъ содѣ́лати є҆го̀, то́чїю на сѣ́мѧ подаю́щи, и҆лѝ и҆ ма́лъ нѣ́кїй прило́гъ. Нижѐ дѣ́ѧтельными соверша́емое, а҆́ще не лꙋ́чшее па́че произволе́нїѧ є҆гѡ̀ тща́нїе ко бг҃ꙋ ѡ҆брѧ́щетсѧ, пра́ведна содѣ́лати мо́жетъ.</p>
<p>рк҃а. Не всѝ не лю́бѧщїи бли́жнѧго ненави́дѣти мо́гꙋтъ, нижѐ не ненави́дѧщїи є҆го̀ люби́ти. И҆ и҆́но ᲂу҆́бѡ є҆́сть є҆́же зави́дѣти ѻ҆́наго предспѣ́ѧнїю: и҆́но же є҆́же предпѧ́тїемъ томꙋ̀ не быва́ти къ предспѣ́ѧнїю. Послѣ́днїѧ же ѕло́бы сте́пень ѡ҆брѧ́щетсѧ, є҆́же не то́кмѡ ᲂу҆грыза́емꙋ бы́ти ѡ҆ ѻ҆́нагѡ предпочте́нїихъ, но и҆ ѡ҆болгова́ти ѻ҆́нагѡ дѡ́браѧ, ꙗ҆́кѡ не такова̑ сꙋ̑ща.</p>
<p>рк҃в. И҆́ны сꙋ́ть тѣлє́сныѧ стра̑сти, и҆ и҆́ны дꙋшє́вныѧ. И҆́ны же по є҆стествꙋ̀, и҆ и҆́ны ꙗ҆̀же проти́вꙋ є҆стества̀. И҆ и҆́же ѻ҆́вы ᲂу҆́бѡ ѿрѣва́ѧй, ѡ҆ ѻ҆́вѣхъ же про́мысла не творѧ́й, подо́бенъ є҆́сть человѣ́кꙋ, ѻ҆пло́тъ ᲂу҆́бѡ высо́къ покрове́нъ на ѕвѣ́ри поставлѧ́ющꙋ, соꙋслажда́ющꙋсѧ же пти́цамъ ꙗ҆дꙋ́щымъ мы́сленнагѡ вїногра́да грѡ́здїѧ, вои́стиннꙋ свѣ̑тлаѧ.</p>
<p>рк҃г. Вопе́рвыхъ дꙋша̀ въ мечта́нїи быва́етъ ѕла́гѡ, та́же въ жела́нїи, посе́мъ въ сла́сти, и҆лѝ въ печа́ли, та́же си́це въ чꙋ́вствѣ, и҆ посе́мъ во ѡ҆сѧза́нїи ви́димомъ, и҆ неѧ́вномъ во всѣ́хъ, съ послѣ́дꙋющимъ, по́мысломъ, кромѣ̀ пе́рвагѡ движе́нїѧ, є҆мꙋ́же прїѧ́тꙋ не бы́вшꙋ, всѐ є҆́же по не́мъ ѕло̀ недѣ́йственно ѡ҆брѧ́щетсѧ.</p>
<anchor type="page" number="1126"/>
<p>рк҃д. Приближа́ющїисѧ ᲂу҆́бѡ къ безстра́стїю, мечта́нїи є҆ди́нѣми коле́блеми сꙋ́ть, жела́нїи же, ᲂу҆мѣ́реннѡ стра́стнїи, въ чꙋ́вствѣ же быва́ютъ ѕла́гѡ. Ѕлоꙋпотреблѧ́ющїи ᲂу҆́бѡ потрє́бнаѧ, но скорбѧ́щїи, во ѡ҆сѧза́нїи же сопребыва́ющїи съ ни́мъ безпеча́льнѡ.</p>
<p>рк҃є. Сла́сть во всѣ́хъ ᲂу҆́бѡ тѣле́сныхъ сѣда́лище и҆́мать ᲂу҆десѣ́хъ, не всѣ̑мъ же та́кожде стꙋжа́ющи ви́дитсѧ, но ѻ҆́вѣмъ ᲂу҆́бѡ наипа́че въ жела́тельной ча́сти дꙋшѝ, ѻ҆́вѣмъ же въ ꙗ҆́ростной, и҆нѣ́мъ же въ слове́снѣй, чревобѣ́сїемъ, ꙗ҆́ростїю и҆ лꙋка́вствомъ, вино́ю всѣ́хъ скве́рныхъ страсте́й.</p>
<p>рк҃ѕ. Нꙋ́ждно ᲂу҆̀бо є҆́сть чꙋ̑вства ꙗ҆́кѡ врата̀ ѿверза́ти гра́да: нꙋ́ждно же не попꙋща́ти во ѿверзе́нїи нꙋ́ждныхъ совходи́ти ꙗ҆зы́кѡмъ, хотѧ́щымъ бра́ней и҆ ра́ти винѡ́внымъ быва́ющїѧ.</p>
<p>рк҃з. Сла́сть ᲂу҆́бѡ, ма́ти жела́нїѧ: ꙗ҆́рости же ѡ҆строже́лчїе, за́висти же лꙋка́вство быва́етъ: не и҆́мать же ми́ра съ послѣ́дними, проти́вꙋ нача́льныхъ не подвиза́ѧйсѧ, нижѐ въ приста́нище ᲂу҆мѣренностра́стїѧ мо́жетъ входи́ти нꙋ́ждею за́пѡвѣди дѣ́лаѧ.</p>
<p>рк҃и. Прило́ги ѿража́ющїи не попꙋща́ютъ внꙋ́трь слове́снагѡ вїногра́да, ꙗ҆́кѡ ѕвѣрє́мъ, помыслѡ́мъ входи́ти, и҆ сꙋ́щихъ є҆гѡ̀ на вре́дъ быва́ти. Сочетава́ющїисѧ же ᲂу҆́бѡ, но не соꙋслажда́ющїисѧ, про́стѣ входи́ти тѣ̑мъ попꙋща́ютъ. Не каса́тисѧ же ничесогѡ̀ сꙋ́щихъ є҆гѡ̀, сла́дцѣ же ᲂу҆́бѡ сочетава́ющїисѧ со страстьмѝ чрез̾ по́мыслы, въ сосложе́нїе же не приходѧ́щїи, ᲂу҆подо́бишасѧ ѡ҆ста́вльшымъ вє́при ди̑вїѧ внꙋ́трь села̀, и҆ ѻ҆пло́та вни́ти, въ сы́тости же тогѡ̀ вїногра́дныхъ бы́ти гро́здїй не попꙋсти́вшымъ. Та́же ѡ҆брѣто́ша того̀ си́лы своеѧ̀ крѣ́пльша, въ сосложе́нїи мно́жицею страсте́й ѡ҆брѣта́ющеесѧ.</p>
<p>рк҃ѳ. Не ᲂу҆̀ дости́же въ простотꙋ̀ є҆щѐ тре́бꙋѧй прилѣжа́нїѧ ѡ҆ ѻ҆пло́тѣ воздержа́нїѧ: соверше́нный бо, глаго́летъ, не возде́ржитсѧ, но є҆щѐ подвиза́ѧйсѧ. Подо́бенъ же є҆́сть и҆мꙋ́щемꙋ вїногра́дъ и҆лѝ ни́вꙋ, не посредѣ̀ мно́гихъ и҆ны́хъ вїногра̑дъ и҆лѝ ни́въ, но во ᲂу҆́глѣ нѣ́гдѣ: и҆ сегѡ̀ ра́ди тре́бꙋющемꙋ мно́га хране́нїѧ, и҆ трезве́нїѧ. Въ простотꙋ́ бо прише́дшагѡ ѿ всегѡ̀ вїногра́дъ <anchor type="page" number="1127"/> неприкоснове́нъ быва́етъ. Ꙗ҆́коже царю̀ и҆лѝ и҆но́мꙋ комꙋ̀ вкꙋ́пѣ нача́льствꙋющꙋ стра́шнꙋ, и҆ ѿ є҆ди́нагѡ слꙋ́ха, татє́мъ же и҆ приходѧ́щымъ, ᲂу҆жаса́тисѧ творѧ́щымъ начина́нїе.</p>
<p>р҃л. Мно́зи ᲂу҆́бѡ на кре́стъ ѕлострада́нїѧ восхо́дѧтъ, ма́ли же и҆ гвѡ́здїѧ є҆гѡ̀ прїе́млютъ: трꙋдѡ́въ бо и҆ скорбе́й ꙗ҆̀же по произволе́нїю послꙋшли́ви мно́зи, без̾ произволе́нїѧ же приходѧ́щихъ, є҆ди́ни мі́рꙋ семꙋ̀ соверше́ннѣ ᲂу҆ме́ршїи и҆ поко́ю є҆гѡ̀.</p>
<p>рл҃а. Всѣ́хъ ᲂу҆́бѡ ко́жаныхъ ри́зъ мно́зи совлеко́шасѧ, послѣ́днїѧ же ꙗ҆̀же тщесла́вїѧ, є҆ди́ни и҆̀же ма́тери є҆гѡ̀ самоꙋго́дїѧ возгнꙋша́вшїисѧ.</p>
<p>рл҃в. Похвалꙋ̀ человѣ̑къ и҆ ѻ҆тра́дꙋ тѣ́ла прїе́млѧй, ᲂу҆́бѡ не стерпѣва́ѧй же, се́й послѣ́днїѧ тщесла́вїѧ ри́зы на́гъ бы́въ, со мно́гими воздыха́нїи взыскꙋ́емагѡ жили́ща нбⷭ҇нагѡ въ свѣ́тлость ѿсю́дꙋ сподо́бисѧ ѡ҆блещи́сѧ.</p>
<p>рл҃г. И҆́но дѣ́йство, и҆ и҆́но дѣ́йстованїе, и҆ сїѐ ᲂу҆́бѡ грѣха̀ соверши́вшагѡсѧ є҆́сть показа́тельно, то́ же сладостра́стїѧ є҆ди́нагѡ внꙋтрьꙋ́дꙋ дѣ́йствꙋемагѡ, но не внѣ̀: ꙗ҆́коже ѿ своеѧ̀ ᲂу҆́бѡ не преходѧ́щїи землѝ, да́нь же носѧ́щїи ѻ҆ба́че нача́льствꙋющымъ тоѧ̀ жела́ннꙋю.</p>
<p>рл҃д. Вкꙋ́сꙋ держа́щꙋсѧ въ сласте́хъ, не возмо́жно и҆ всѣ̑мъ чꙋ́вствамъ не спослѣ́дствовати, а҆́ще хла́днѣйшихъ и҆ ми́рна бы́ти мнѧ́тсѧ подчрє́внаѧ, ꙗ҆́коже ꙗ҆̀же состарѣ́вшихсѧ, разжже́нїѧ не стра́ждꙋщихъ ѿ ᲂу҆вѧде́нїѧ. Но не за є҆́же не ражда́ти цѣломꙋ́дренна непло́ды прелюбодѣ́йствꙋющи сꙋжде́на бꙋ́детъ. Цѣломꙋ́дрствовати же всѧ́каго не стра́ждꙋщаго внꙋ́трь, реклѝ бы́хомъ ни зрѣ́нїемъ ᲂу҆слажда́ющагосѧ.</p>
<p>рл҃є. Въ пи́щи и҆ зрѣ́нїи и҆ гла́сѣхъ жела́тельное дꙋшѝ ѡ҆блича́етсѧ, ꙗ҆ково̀ є҆́сть: ᲂу҆слади́тельными же и҆ и҆́накѡ сꙋ́щими во вкꙋ́сѣ, и҆ зрѣ́нїи, и҆ слꙋ́хѣ, и҆лѝ ꙗ҆́кѡ ᲂу҆потреблѧ́юще и҆̀хъ, и҆лѝ ꙗ҆́кѡ ѕлоꙋпотреблѧ́юще, и҆лѝ сре́дственнѡ ко ѻ҆бои́мъ ѡ҆брѣта́ющесѧ.</p>
<p>рл҃ѕ. Въ ни́хже стра́хъ не предварѧ́етъ, ꙗ҆́кѡ ѻ҆́вцы, не и҆мꙋ́ще па́стырѧ въ смꙋще́нїи по́мыслы ѡ҆брѧ́щꙋтсѧ, во благочи́нїи же <anchor type="page" number="1128"/> и҆ внꙋ́трь ѡ҆гра́ды сꙋ́щыѧ по благозако́нїю, послѣ́дꙋющꙋ и҆лѝ пред̾идꙋ́щꙋ є҆мꙋ̀.</p>
<p>рл҃з. Вѣ́ры сы́нъ є҆́сть стра́хъ, за́повѣдей же се́й є҆́сть па́житникъ: и҆ и҆́же ма́терь не стѧжа́вый, ѻ҆вча̀ ꙗ҆ви́тсѧ, ꙗ҆́же ѡ҆ гдⷭ҇ѣ па́жити не сподо́битсѧ.</p>
<p>рл҃и. Ѻ҆́ви ᲂу҆́бѡ нача̑ла є҆ди̑на и҆́мꙋтъ до́брыхъ, ѻ҆́ви же и҆ си́хъ среды̑ ѻ҆́ви же и҆ концы̀ и҆́хъ: без̾ ни́хже ꙗ҆́кѡ во́инъ на́гъ кі́йждо ѡ҆брѧ́щетсѧ, и҆лѝ сано́вникъ без̾ ѻ҆бро́кѡвъ. И҆ сегѡ̀ ра́ди то́й ᲂу҆́бѡ свою̀ то́кмѡ хра́минꙋ, ѿ начина́ющихъ тѣ́й стꙋжа́ти соблюда́ѧ, се́й же не въ че́сти прили́чнѣ ѡ҆брѣта́ѧсѧ, съ ни́миже а҆́ще собира́етсѧ.</p>
<p>рл҃ѳ. Подꙋща́ющїи на́съ со сластьмѝ ходи́ти горта́нїю несоверше́нныхъ сꙋ́щихъ, подо́бно нѣ́что творѧ́тъ срѣ́зовати побꙋжда́ющымъ ра̑ны во здра́вїе ᲂу҆жѐ прише́дшыѧ, и҆лѝ кра́сты за сла́дость чеса́ти, и҆лѝ возжига̑ющаѧ ѻ҆гне́вицꙋ ꙗ҆́сти, и҆лѝ разгражда́ти вїногра́дъ сво́й, и҆ попꙋща́ти входи́ти ꙗ҆́кѡ ве́прю ди́вїю мꙋдрова́нїю пло́ти, и҆ мы̑сли благі̑ѧ ꙗ҆́кѡ грѡ́здїѧ поѧда́ти, и҆̀мже повинова́тисѧ не подоба́етъ, нижѐ безвре́менными прекланѧ́тисѧ ласка́нїи, человѣ̑къ же и҆ страсте́й, ᲂу҆крѣплѧ́ти же па́че ѻ҆пло́тъ воздержа́нїемъ, до́ндеже преста́нꙋтъ и҆ ѕвѣ́рїе плотскі̑ѧ стра̑сти рыка́ти, и҆ ꙗ҆́кѡ пти́цы по́мыслы не сходи́ти гꙋби́ти вїногра́дъ, гобзꙋ́ющꙋ дꙋ́шꙋ видѣ́нїи, ꙗ҆́же во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва во вѣ́ки, а҆ми́нь.</p>
<footer/>
</document>
