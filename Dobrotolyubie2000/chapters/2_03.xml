<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="323"/>Преподо́бный ѻ҆тє́цъ на́шъ нїки́форъ, въ ст҃оимени́тѣй горѣ̀ а҆ѳѡ́нстѣй по́прище по́стническихъ по́двигѡвъ соверши́вшїй, ма́лѡ пре́жде ты́сѧщи тре́хъ сѡ́тъ четыредесѧ́тагѡ лѣ́та процвѣтѐ, ᲂу҆чи́тель и҆ тайноводи́тель высо́кагѡ ᲂу҆че́нїѧ любомꙋ́дрїѧ подви́жническагѡ бѣ̀ григо́рїю ѳессалоні́йскомꙋ, ꙗ҆́коже са́мъ нѣ́гдѣ ѡ҆ не́мъ повѣствꙋ́етъ. По безмо́лвїю же безпопечи́тельномꙋ себѣ̀ то́чїю прилѣжѧ̀, чрез̾ предвари́тельное соедине́нїе самагѡ̀ себѧ̀ съ собо́ю, со премі́рнымъ и҆ верхо́внымъ повели́телемъ соедини́всѧ неизрече́ннѡ, блаже́нное ѿ тогѡ̀, состоѧ́щее въ се́рдцѣ, просвѣще́нїе бл҃года́ти почꙋ́вствовалъ. Неподража́емагѡ ᲂу҆́бѡ ѡ҆́браза ѡ҆боже́нїѧ и҆ бг҃отво́рнагѡ да́ра са́мъ же пе́рвѣе ѿто́лѣ бога́тнѣ и҆спо́лнивсѧ, се́й да́ръ и҆ на́мъ, бл҃же́нный настоѧ́щею свое́ю кни́жицею, а҆́ще хо́щемъ ра́вныхъ съ ни́мъ сподо́битисѧ по́честей, ѻ҆те́чески и҆ дово́льственнѣ соѡбщи́лъ, въ не́йже собра́вши и҆з̾ житїѧ̀ ст҃ы́хъ ѻ҆тє́цъ мѣста̀, и҆з̾ѧснѧ́ющыѧ кі́имлибо ѡ҆́бразомъ по́льзꙋ трезвѣ́нїѧ, внима́нїѧ и҆ мл҃твы, приложи́вши же ѿ себѧ̀ и҆ є҆сте́ственное и҆ и҆скꙋ́сственное вои́стиннꙋ хꙋдо́жество, ꙗ҆́кѡ лꙋ́чшагѡ никто̀ и҆ примы́слить не мо́глъ бы, хꙋдо́жество, привведе́нїе ᲂу҆ма̀, чрез̾ но́здренное вдыха́нїе внꙋ́трь се́рдца, и҆ по не́мъ призыва́нїе гдⷭ҇а і҆и҃са, ꙗ҆́кѡ мѣ́рило пра́веднѣйшее сщ҃е́ннагѡ трезвѣ́нїѧ, и҆ лѣ́ствицꙋ чи́стыѧ и҆ неразсѣ́ѧнныѧ моли́твы, и҆ проистека́ющихъ ѿ неѧ̀ бла̑гъ, жела́ющымъ спасти́сѧ, пе́рвый ѻ҆́нъ поста́вилъ, ꙗ҆́кѡ но́вый нѣ́кїй веселеи́лъ, ᲂу҆стро́ивши а҆рхїте́ктонствомъ дꙋхо́внымъ.</p>
<p>Восходи́те ᲂу҆̀бо, восходи́те, є҆ли́цы жела́нїе и҆́мате всели́тисѧ въ ва́съ хрⷭ҇тꙋ̀, и҆ во ѡ҆́бразъ ст҃а́гѡ дх҃а преѡбрази́тисѧ ѿ сла́вы въ сла́вꙋ хо́щете, и҆ послѣ́довательнѡ ѡ҆бг҃отвори́тисѧ, и҆ спаса́емыхъ свѣ́тлагѡ достоѧ́нїѧ сподо́битисѧ.</p>
<p><anchor type="page" number="324"/>Нїки́фора мона́шествꙋющагѡ</p>
<p>Сло́во,</p>
<p>ѡ҆ трезвѣ́нїи, и҆ хране́нїи се́рдца, и҆спо́лненное нема́лыѧ по́льзы.</p>
<p>Є҆ли́цы великолѣ́пное сп҃са на́шегѡ і҆и҃са хрⷭ҇та̀ бж҃е́ственное свѣтоѧвле́нїе ᲂу҆лꙋчи́ти жела́ете: є҆ли́цы пренебе́сный ѻ҆́гнь серде́чнѣ въ чꙋ́вствїи воспрїѧ́ти хо́щете: є҆ли́цы съ бг҃омъ примире́нїе и҆скꙋ́сомъ и҆ чꙋ́вствомъ ᲂу҆лꙋчи́ти тщи́тесѧ: є҆ли́цы длѧ ѡ҆брѣ́тенїѧ и҆ стѧжа́нїѧ сокро́вища, на селѣ̀ серде́цъ ва́шихъ сокрове́ннагѡ, всѧ̑ мїрска̑ѧ ѡ҆ста́висте: є҆ли́цы свѣща́мъ дꙋшє́внымъ свѣ́тлѡ возжещи́сѧ ѿ ны́нѣ хо́щете, и҆ настоѧ́щихъ всѣ́хъ ѿреко́стесѧ: є҆ли́цы ра́зꙋмомъ и҆ и҆скꙋ́сомъ ца́рствїе небе́сное, внꙋ́трь ва́съ сꙋ́щее, позна́ти и҆ прїѧ́ти хо́щете: прїиди́те, и҆ повѣ́мъ ва́мъ вѣ́чнагѡ, па́че же небе́снагѡ житїѧ̀ наꙋ́кꙋ, и҆лѝ па́че хꙋдо́жество, без̾ трꙋда̀ и҆ по́тꙋ въ приста́нище безстра́стїѧ дѣ́лателѧ своего̀ вводѧ́щее, ниеди́ныѧ пре́лести и҆лѝ паде́нїѧ ѿ бѣсѡ́въ небоѧ́щеесѧ, тогда́ же то́чїю ᲂу҆пада́ющее, є҆гда̀ внѣ̀ жи́зни, є҆́йже ва́съ поꙋча́ю, дале́че нѣ́гдѣ преслꙋша́нїѧ ра́ди пребыва́емъ. Ꙗ҆́коже дре́вле и҆ а҆да́мъ за́повѣдь бж҃їю презрѣ́въ, со ѕмі́емъ же содрꙋжи́всѧ, и҆ вѣ́рнымъ є҆го̀ поче́тъ, плода̀ пре́лести до пресыще́нїѧ насы́тивсѧ, во глꙋбинꙋ̀ сме́рти, тьмы̀ и҆ тлѣ́нїѧ бѣ́дственнѣ себѧ̀ и҆ пото́мкѡвъ свои́хъ всѣ́хъ низве́рже. Возведи́тесѧ ᲂу҆̀бо, па́че же и҆́стиннѣе рещѝ, возврати́мсѧ къ себѣ̀, бра́тїе, совѣ́та ѕмі́ева и҆ приложе́нїѧ ко пресмыка́ющымсѧ до́лꙋ до конца̀ ѿвраща́ющесѧ. Нѣ́сть бо мо́щно <anchor type="page" number="325"/> съ бг҃омъ примире́нїе и҆ сво́йство и҆на́кѡ на́мъ полꙋчи́ти, а҆́ще не пе́рвѣе къ себѣ̀, є҆ли́кѡ мо́жемъ, возврати́мсѧ, и҆лѝ па́че вни́демъ. Пресла́вно бо ѿ ѡ҆бложе́нїѧ мїрска́гѡ и҆ сꙋ́етнагѡ попече́нїѧ себѐ ѿторга́ти, сꙋ́щее же внꙋ́трь на́съ црⷭ҇твїе нбⷭ҇ное неѻсла́бнѡ содержа́ти. Сегѡ́ бо ра́ди хи́трость хи́тростей и҆ хꙋдо́жество хꙋдо́жествъ, мона́шеское жи́тельство наименова́сѧ: зане́же преподо́бное сїѐ житїѐ нетлѣ̑нныѧ сі́и вє́щи на́мъ подае́тъ, да въ ѻ҆́ныхъ ᲂу҆́мъ на́шъ, ѿ лꙋ́чшихъ ᲂу҆дали́вше, низпогребе́мъ, но стра̑ннаѧ нѣ̑каѧ и҆ неизречє́ннаѧ блага̑ѧ ѡ҆бѣща́етъ, ꙗ҆̀же ѻ҆́ко не ви́дѣ и҆ ᲂу҆́хо не слы́ша, и҆ на се́рдце человѣ́кꙋ не взыдо́ша.<footnote lang="cu">а҃ Корі́нѳ. гл. в҃, ст. а҃.</footnote> И҆ ѿсю́дꙋ нѣ́сть на́ша бра́нь къ пло́ти и҆ кро́ви, но къ нача́лѡмъ, и҆ ко власте́мъ, и҆ къ мїродержи́телємъ тьмы̀ вѣ́ка сегѡ̀.<footnote lang="cu">Є҆фес. гл. ѕ҃, ст. в҃і.</footnote> А҆́ще ᲂу҆́бѡ тьма̀ є҆́сть настоѧ́щїй вѣ́къ, бѣжи́мъ ѿ негѡ̀, бѣжи́мъ помышлѧ́юще, ꙗ҆́кѡ ничто́же ѻ҆́бще є҆́сть на́мъ со враго́мъ бж҃їимъ. Хотѧ́й бо дрꙋ́гомъ бы́ти є҆мꙋ̀, вра́гъ бж҃їй быва́етъ, врагꙋ́ же бж҃їю бы́вшꙋ кто̀ помощѝ мо́жетъ; Сегѡ̀ ра́ди подража́имъ ѻ҆тцє́мъ на́шымъ, и҆ сꙋ́щее внꙋ́трь серде́цъ на́шихъ сокро́вище, ꙗ҆́коже и҆ ѻ҆нѝ, взы́щемъ, и҆ сїѐ ѡ҆брѣ́тше держи́мъ ѕѣлѡ̀ крѣ́пцѣ, дѣ́лающе ѻ҆́ное и҆ хранѧ́ще. На сїе́ бо ѿ нача́ла ᲂу҆чини́хомсѧ. А҆́ще же кто̀ дрꙋгі́й нїкоди́мъ ꙗ҆ви́тсѧ любопрѧ́сѧ въ се́мъ, и҆ глаго́лѧ: ка́кѡ мо́жетъ кто̀, въ се́рдце вше́дъ, та́мѡ дѣ́лати и҆лѝ пребыва́ти, ꙗ҆́коже ѻ҆́ной сп҃си́телю противоглаго́лаше: Ка́кѡ мо́жетъ кто̀ во ᲂу҆тро́бꙋ ма́тере своеѧ̀ второ́е вни́ти и҆ роди́тисѧ ста́ръ сы́й; ᲂу҆слы́шитъ и҆ се́й, ꙗ҆́кѡ дх҃ъ, и҆дѣ́же хо́щетъ, ды́шетъ:<footnote lang="cu">І҆ѡа́н. гл. г҃, ст. д҃ и҆ и҃.</footnote> и҆ а҆́ще ѡ҆ ве́щехъ дѣ́йственныхъ си́це сомнѣва́емсѧ не вѣ́рꙋюще, ка́кѡ вє́щи ᲂу҆мозри́тєльныѧ на́мъ постижи́ми бꙋ́дꙋтъ; Къ ᲂу҆мозрѣ́нїю бо восхожде́нїе є҆́сть дѣ́йственность. Но поне́же без̾ пи́сьменныхъ доказа́нїй и҆звѣсти́тисѧ си́це невѣ́рꙋющемꙋ не возмо́жно: то̀ житїѧ̀ ст҃ы́хъ, и҆ пи́сьмєнныѧ ѻ҆́ныхъ и҆зложє́нїѧ, въ по́льзꙋ мнѡ́гимъ, въ се́мъ сло́вѣ помѣсти́мъ, да ѿ сегѡ̀ и҆звѣща́ѧйсѧ всѧ́кое сомнѣ́нїе ѿри́нетъ. Свы́ше же ѿ са́магѡ вели́кагѡ ѻ҆тца̀ на́шегѡ сло́во <anchor type="page" number="326"/> нача́вше, къ послѣ́дꙋющымъ пре́йдемъ, є҆ли́кѡ мнѣ̀ возмо́жно, словеса̀ и҆ дѣѧ̑нїѧ си́хъ ѿ ча́сти собра́вше, длѧ ᲂу҆вѣре́нїѧ прило́жимъ.</p>
<p>И҆з̾ житїѧ̀ преподо́бнагѡ ѻ҆тца̀ на́шегѡ а҆нтѡ́нїа.</p>
<p>И҆дѧ́хꙋ нѣ́когда къ а҆́ввѣ а҆нтѡ́нїю два̀ бра̑та: и҆ ѡ҆скꙋдѣ́вшей и҆̀мъ водѣ̀ на пꙋтѝ, є҆ди́нъ ᲂу҆́мре, дрꙋгі́й же близ̾ бѣ̀ сме́рти: не ктомꙋ̀ ᲂу҆́бѡ могі́й пꙋтеше́ствовати, ле́гъ и҆ се́й на землѝ, ча́ѧ сме́рти. А҆нтѡ́нїй же сѣдѧ̀ на горѣ̀, воззва́вши двои́хъ и҆́нокѡвъ, слꙋчи́сѧ бо та́мѡ си̑мъ бы́ти, понꙋ́ди си́хъ, глаго́лѧ: прїими́те корча́гъ воды̀, и҆ тецы́те пꙋте́мъ ко є҆гѵ́птꙋ: двои́мъ бо грѧдꙋ́щымъ, є҆ди́нъ ᲂу҆жѐ сконча́сѧ: дрꙋгі́й же и҆мѣ́етъ ᲂу҆мре́ти, а҆́ще не поспѣшитѐ. Сїе́ бо молѧ́щꙋсѧ мѝ ꙗ҆ви́сѧ. Прише́дше ᲂу҆́бѡ и҆́ноки, ѡ҆брѣто́ша є҆ди́наго лежа́ща ме́ртва, и҆ погребо́ша: дрꙋга́го же возста́виша водо́ю, и҆ приведо́ша къ ста́рцꙋ, бѣ́ бо разстоѧ́нїе на де́нь пꙋтѝ. А҆́ще же вопро́ситъ кто̀, почто̀ не пре́жде кончи́ны ѻ҆́нагѡ речѐ ста́рецъ; не пра́во вопроша́етъ, та́кѡ глаго́лѧ: не бо а҆нтѡ́нїа бѣ̀ сꙋ́дъ ѡ҆ сме́рти, но бг҃а, и҆ ѡ҆б̾ ѻ҆́номъ сꙋди́вшагѡ, и҆ ѡ҆ се́мъ ѿкры́вшагѡ: а҆нтѡ́нїево же то́чїю сїѐ чꙋ́до бѣ̀, ꙗ҆́кѡ на горѣ̀ сѣдѧ̀, и҆мѣ́ѧше се́рдце трезвѧ́щеесѧ, и҆ гдⷭ҇а показꙋ́юща є҆мꙋ̀ да̑льнѧѧ. Ви́диши ли, ꙗ҆́кѡ а҆нтѡ́нїй, зане́же трезви́сѧ се́рдцемъ, бг҃ови́децъ и҆ предзри́тель бы́сть; Въ се́рдцѣ бо ꙗ҆влѧ́етсѧ бг҃ъ ᲂу҆мꙋ̀, въ нача́лѣ, ꙗ҆́коже глаго́летъ і҆ѡа́ннъ лѣ́ствичникъ, ꙗ҆́кѡ ѻ҆́гнь ѡ҆чища́ѧй люби́телѧ, пото́мъ же ꙗ҆́кѡ свѣ́тъ просвѣща́ѧй ᲂу҆́мъ, и҆ бг҃ови́днымъ дѣ́лаѧй, но къ послѣ́дꙋющымъ сло́во да прехо́дитъ.</p>
<p>Ѿ житїѧ̀ ст҃а́гѡ ѳеодо́сїа, ѻ҆бщежи́тїѧ нача́льника.</p>
<p>Та́кѡ бж҃е́ственный ѳеодо́сїй сла́достною любвѝ стрѣло́ю ᲂу҆ѧзвлѧ́шесѧ, и҆ та́кѡ ѻ҆́ными ᲂу҆́зами содержа́шесѧ, ꙗ҆́коже высо́кꙋю сїю̀ и҆ бж҃е́ственнꙋю за́повѣдь: возлю́биши гдⷭ҇а бг҃а твоего̀ <anchor type="page" number="327"/> ѿ всегѡ̀ се́рдца твоегѡ̀, и҆ ѿ всеѧ̀ дꙋшѝ твоеѧ̀, и҆ ѿ всеѧ̀ мы́сли твоеѧ̀,<footnote lang="cu">Лꙋкѝ гл. і҃, ст. к҃з.</footnote> дѣла́ми и҆сполнѧ́ше, є҆́же и҆на́че не мо́жетъ бы́ти, то́чїю є҆сте́ствєннымъ си́ламъ дꙋшѝ, ни къ чемꙋ̀ и҆но́мꙋ ѿ настоѧ́щихъ веще́й не простира́ющымсѧ, ра́звѣ къ вожделѣ́нїю созда́телѧ. Сі́и ᲂу҆̀бо ᲂу҆́мныѧ, глаго́лю дѣ̑йствїѧ. Тѣ́мже и҆ є҆гда̀ молѧ́ше, мно́гимъ стра́шенъ бѣ̀, и҆ є҆гда̀ прельща́нїе, вожделѣ́нъ и҆ сла́достенъ всѣ̑мъ. Кто̀ та́кѡ преполе́зенъ и҆ со мно́гими бесѣ́дꙋѧ, и҆ кто̀ та́кѡ предово́ленъ внꙋша́ти, є҆́же чꙋ̑вства во є҆ди́но собира́ти и҆ внꙋ́трь ᲂу҆строѧ́ти, ꙗ҆́коже въ мно́жайшей тишинѣ̀ провожда́ти лѣ̑та посредѣ̀ смѧте́нїй, не́жели въ тишинѣ̀ и҆ є҆дина́ковымъ бы́ти и҆ въ наро́дѣ, и҆ ᲂу҆единѧ́тисѧ;</p>
<p>Сѐ вели́кїй се́й ѳеодо́сїй, зане́же чꙋ̑вства во є҆ди́но собира́ше, и҆ внꙋ́трь вводѧ́ше, ᲂу҆ѧ́звленъ бы́сть любо́вїю ко творцꙋ̀.</p>
<p>Ѿ житїѧ̀ ст҃а́гѡ а҆рсе́нїа.</p>
<p>Сегѡ́ же чꙋ́дный а҆рсе́нїй ѡ҆хранѧ́шесѧ, да ни стѧза́нїй пи́сьменныхъ не предлага́ти, нижѐ посла̑нїѧ посыла́ти, не ꙗ҆́кѡ не можа́ше, ка́кѡ бо не возмо́жно томꙋ̀, є҆мꙋ́же благоглаго́лати та́кѡ ᲂу҆до́бно, ꙗ҆́коже дрꙋги̑мъ про́стѡ глаго́лати; Но сі́и сꙋ́ть рече́ннагѡ вины̑: навыкнове́нїе къ молча́нїю и҆ ѿвраще́нїе ѿ тогѡ̀, дабы̀ пока́зыватисѧ. Сегѡ̀ ра́ди а҆́ще и҆ въ це́рквахъ, а҆́ще и҆ въ собра́нїѧхъ, вельмѝ тща́шесѧ, да нижѐ ви́дѣти нѣ́кїихъ, нижѐ самомꙋ̀ ѿ дрꙋги́хъ ви́димꙋ бы́ти: но за столпо́мъ, и҆лѝ за дрꙋго́ю прегра́дою стоѧ́ше и҆ ᲂу҆крыва́шесѧ, и҆ ѿ смѣше́нїѧ со дрꙋги́ми таѧ́шесѧ неви́димымъ, ꙗ҆́кѡ внима́ти себѣ̀ хотѧ́ше, и҆ внꙋ́трь ᲂу҆́мъ собира́ти, и҆ си́це ᲂу҆до́бнѡ ко бг҃ꙋ возноси́тисѧ. Та́кѡ бж҃е́ственный се́й мꙋ́жъ, земны́й а҆́гг҃лъ, внꙋ́трь собира́етъ ᲂу҆́мъ, да ѿтꙋ́дꙋ ᲂу҆до́бнѡ ко бг҃ꙋ возно́ситсѧ.</p>
<p>Ѿ житїѧ̀ ст҃а́гѡ па́ѵла ла́трскагѡ.</p>
<p>Бж҃е́ственный па́ѵелъ въ гора́хъ и҆ пꙋсты́нѧхъ вы́нꙋ живѧ́ше: ѕвѣре́й же ди́кихъ, ꙗ҆́кѡ сосѣ́дѡвъ и҆ сопи́ршникѡвъ и҆мѣ́ѧше: <anchor type="page" number="328"/> и҆ногда́ же и҆ въ ла́ѵрꙋ сходѧ̀, посѣще́нїѧ ᲂу҆досто́иваше бра́тїю. Оу҆вѣщева́ше же и҆ ᲂу҆ча́ше не малодꙋ́шествовати, нижѐ нерадѣ́ти ѡ҆ болѣ́зненныхъ добродѣ́тели дѣ́лѣхъ: но со внима́нїемъ всѧ́кимъ и҆ разсꙋжде́нїемъ, є҆ѵⷢ҇льскагѡ жи́тельствованїѧ держа́тисѧ, и҆ дꙋховѡ́мъ ѕло́бы благодꙋ́шнѡ противобо́рствовати. Све́рхъ же сегѡ̀ и҆ хꙋдо́жество и҆̀мъ повѣ́да, и҆́мже си́льни бꙋ́дꙋтъ ѿ предпрїѧ́тїй стра́стныхъ ѿꙋча́тисѧ, и҆ посѣ́ѧнїй страсте́й ѿвраща́тисѧ. Ѽле! ка́кѡ бж҃е́ственный се́й ѻ҆те́цъ хꙋдо́жествꙋ ᲂу҆ченикѡ́въ невѣ́дꙋщихъ поꙋча́етъ, да си́мъ ѿвраща́ти мо́гꙋтъ прило́ги страсте́й; Не и҆но́е же бѣ̀ ѻ҆́ное, то́чїю блюде́нїе ᲂу҆ма̀. Сегѡ́ бо хꙋдо́жества є҆́сть дѣ́ло то̀, а҆ не и҆но́гѡ. Но да́лѣе сло́во да простира́етсѧ.</p>
<p>Ѿ житїѧ̀ ст҃а́гѡ са́ввы.</p>
<p>Є҆гда̀ ви́дѧше бж҃е́ственный са́вва ѿре́кшасѧ, и҆ пра́вилꙋ мона́шескагѡ житїѧ̀ соверше́ннѡ и҆з̾ꙋчи́вшасѧ, и҆ съ сопроти́вными по́мыслы прѣ́тисѧ, и҆ ᲂу҆́мъ ᲂу҆жѐ сво́й блюстѝ могꙋ́ща, све́рхъ же сегѡ̀ и҆ па́мѧть мїрски́хъ веще́й весьма̀ и҆з̾ мы́сли и҆згна́вша: тогда̀ въ ла́ѵрѣ дава́ше ке́ллїю, а҆́ще немощно́е и҆́мать тѣ́ло и҆ недꙋ́жное: а҆́ще же здра́въ є҆́сть и҆ благомо́щенъ, повелѣва́ше и҆ ке́ллїю стро́ити. Ви́диши ли, ка́кѡ бж҃е́ственный са́вва хране́нїѧ ᲂу҆ма̀ тре́боваше ѿ ᲂу҆ченикѡ́въ, и҆ та́кѡ даѧ̀ кє́ллїи позволѧ́ше во ѻ҆́ныхъ сѣдѣ́ти; что̀ сотвори́мъ мы̀, пра́зднѡ въ ке́ллїѧхъ сѣдѧ́щїи, и҆ нижѐ вѣ́дꙋщїи, а҆́ще є҆́сть блюде́нїе ᲂу҆ма̀;</p>
<p>Ѿ житїѧ̀ а҆́ввы а҆гаѳѡ́на.</p>
<p>Бра́тъ вопросѝ а҆́ввꙋ а҆гаѳѡ́на, глаго́лѧ: рцы́ ми, а҆́вва, что̀ бо́льше, тѣле́сный трꙋ́дъ, и҆лѝ внꙋ́треннихъ блюде́нїе; И҆ речѐ: подо́бенъ є҆́сть человѣ́къ дре́вꙋ: тѣле́сный трꙋ́дъ, ли́ствїе сꙋ́ть, хране́нїе же внꙋ́треннихъ, пло́дъ є҆́сть. Поне́же ᲂу҆́бѡ по писа́нїю, всѧ́ко дре́во, не творѧ́щее плода̀ добра̀ посѣка́етсѧ, и҆ во ѻ҆́гнь вмета́етсѧ:<footnote lang="cu">Лꙋкѝ гл. г҃, ст. ѳ҃.</footnote> ꙗ҆́вѣ, ꙗ҆́кѡ ѡ҆ плода́хъ всѐ на́ше тща́нїе до́лженствꙋетъ <anchor type="page" number="329"/> бы́ти, то́ є҆сть, ѡ҆ хране́нїи ᲂу҆ма̀: потре́бенъ же и҆ покро́въ ли́ственный, и҆ благоꙋкраше́нїе, ꙗ҆̀же сꙋ́ть тѣле́сный трꙋ́дъ. Ѽ чꙋдесѐ! ка́кѡ ст҃ы́й се́й проти́вꙋ всѣ́хъ неимꙋ́щихъ блюде́нїѧ ᲂу҆ма̀, є҆ди́нымъ же дѣ́ланїемъ хва́лѧщихсѧ, и҆зречѐ: всѧ́ко дре́во не творѧ́щее плода̀, си́рѣчь блюде́нїѧ ᲂу҆ма̀: и҆мꙋ́щее же ли́ствїе то́чїю, си́рѣчь дѣ́ланїе, ѿсѣка́етсѧ и҆ во ѻ҆́гнь вмета́етсѧ; Стра́шно твоѐ, ѻ҆́тче, и҆зрече́нїе!</p>
<p>А҆́ввы ма́рка къ нїкола́ю.</p>
<p>А҆́ще ᲂу҆̀бо хо́щеши, ча́до, свѣти́льникъ сво́й ᲂу҆́мнагѡ свѣ́та дꙋхо́внагѡ ра́зꙋма внꙋ́трь ᲂу҆́дꙋ и҆мѣ́ти, да непреткнове́ннѡ во глꙋбоча́йшей но́щи вѣ́ка сегѡ̀ ходи́ти возмо́жеши, и҆ да ѿ гдⷭ҇а стопы̀ твоѧ̑ напра́вѧтсѧ, ꙗ҆́кѡ да пꙋтѝ є҆ѵⷢ҇льскагѡ восхо́щеши ѕѣлѡ̀, по прорече́нномꙋ словесѝ, то́ є҆сть, съ вѣ́рою горѧча́йшею прича́стникъ бы́ти ѿ вожделѣ́нїѧ и҆ моли́твы соверше́нныхъ є҆ѵⷢ҇льскихъ за́повѣдей гдⷭ҇нихъ: покажꙋ̀ тѝ хꙋдо́жество чꙋ́дное, и҆ вымышле́нїе дꙋхо́внагѡ ѡ҆́браза, не тѣле́снагѡ трꙋда̀ и҆лѝ по́двига тре́бꙋющее, но дꙋхо́внагѡ ᲂу҆ма̀ и҆ внима́тельныѧ мы́сли тре́бꙋщее, стра́хомъ и҆ любо́вїю бж҃їею поспѣшествꙋ́емое, и҆́мже вымышле́нїемъ по́лкъ вра́жескїй ᲂу҆до́бь побѣди́ти возмо́жеши. А҆́ще ᲂу҆́бѡ хо́щеши над̾ страстьмѝ побѣ́дꙋ ѡ҆держа́ти, моли́твою и҆ содѣ́йствомъ бж҃їимъ, бы́въ въ себѣ̀, и҆ во глꙋбинꙋ̀ се́рдца входѧ̀, и҆зслѣ́дꙋй си́льныхъ си́хъ тре́хъ и҆споли́нѡвъ: забве́нїе, глаго́лю, ᲂу҆ны́нїе и҆ невѣ́дѣнїе, подкрѣплѧ́ющыѧ мы́сленныхъ и҆ноплеме́нникѡвъ, чрез̾ ни́хже прѡ́чїѧ стра̑сти ѕло́бы входѧ̀, дѣ́йствꙋютъ и҆ живꙋ́тъ, и҆ ᲂу҆си́ливаютсѧ въ дꙋша́хъ сластолюби́выхъ: и҆ мно́гимъ внима́нїемъ и҆ прилѣжа́нїемъ ᲂу҆ма̀ съ го́рнею по́мощїю, ѡ҆брѣ́тши та́кѡ мно́гимъ невѣ́дѡмаѧ, возмо́жеши вели́кимъ внима́нїемъ и҆ моли́твою и҆зба́витисѧ ѕлы́хъ и҆споли́нѡвъ. Ѿ ᲂу҆се́рдїѧ бо къ и҆́стинномꙋ ра́зꙋмꙋ, къ па́мѧтованїю сло́ва бж҃їѧ, и҆ ко бл҃го́мꙋ согла́сїю, тща́щагѡсѧ ᲂу҆тверди́тисѧ въ се́рдцѣ дѣ́йствꙋющею благода́тїю, и҆ прилѣ́жнѡ хранѧ́щагѡсѧ, слѣ́дъ <anchor type="page" number="330"/> забве́нїѧ, невѣ́дѣнїѧ и҆ ᲂу҆ны́нїѧ въ се́рдцѣ и҆зчеза́етъ. Ви́диши ли согла́сїе дꙋхо́вныхъ глагѡ́лъ; ви́диши ли, ка́кѡ ꙗ҆́сное ѿкрыва́ютъ ѻ҆нѝ вѣ́дѣнїе внима́нїѧ; Впро́чемъ ви́ждь и҆ предлежа́щихъ ѻ҆тцє́въ, ꙗ҆кова̑ѧ и҆ сі́и на́мъ глаго́лютъ.</p>
<p>Ст҃а́гѡ і҆ѡа́нна лѣ́ствичника.</p>
<p>Безмо́лвникъ є҆́сть любопрѧ́йсѧ безтѣле́сное въ тѣле́сномъ до́мѣ загражда́ти, є҆́же є҆́сть пресла́внѡ. Безмо́лвникъ є҆́сть рекі́й: А҆́зъ сплю̀, а҆ се́рдце моѐ бди́тъ,<footnote lang="cu">Пѣ́снь пѣ́сн. гл. є҃, ст. в҃.</footnote> заключа́й две́рь ке́ллїи ѿ тѣ́ла, две́рь ѧ҆зы́ка ѿ вѣща́нїѧ, и҆ внꙋ́треннюю две́рь ѿ дꙋхѡ́въ лꙋка́выхъ. Сѣдѧ̀ на высотѣ̀ блюдѝ, а҆́ще и҆скꙋ́сенъ є҆сѝ, и҆ ви́ждь тогда̀, ка́кѡ, когда̀, ѿкꙋ́дꙋ, коли́цы и҆ ꙗ҆ковы̀ та́тїе вни́ти и҆ ᲂу҆кра́сти гро́здїе грѧдꙋ́тъ; Оу҆трꙋди́выйсѧ назира́тель воста́въ помо́литсѧ, и҆ па́ки сѣ́дъ, тогѡ́жде дѣ́ла мꙋ́жественнѣ є҆́млетсѧ. И҆но́е є҆́сть хране́нїе по́мыслѡвъ, и҆ дрꙋго́е блюде́нїе ᲂу҆ма̀: є҆ли́кѡ ѿстоѧ́тъ восто́цы ѿ за̑падъ, толи́кѡ второ́е ѿ пе́рвагѡ, и҆ трꙋ́днѣйше ѻ҆́нагѡ є҆́сть. Ꙗ҆́коже ѻ҆рꙋ́жїѧ ца̑рскїѧ, въ нѣ́коемъ мѣ́стѣ лежа́щыѧ, ви́дѧ та́тїе не про́стѡ настꙋпа́ютъ: та́кѡ и҆ присовокꙋпи́вый къ се́рдцꙋ мл҃твꙋ, не про́стѡ ѿ мы́сленныхъ разбѡ́йникъ крадо́мь быва́етъ. Вѣ́си ли глаго́лы и҆з̾ѧвлѧ́ющыѧ чꙋ́дное дѣ́ланїе вели́кагѡ сегѡ̀ ѻ҆тца̀; Но мы̀, ꙗ҆́кѡ во тьмѣ̀ проходѧ́щїи, и҆ пове́рхъ дꙋшеполе́зныхъ слове́съ дꙋхо́вныхъ, ꙗ҆́кѡ въ нощно́й бра́ни ходѧ́щїи, доброво́льнѡ глꙋхи́ми дѣ́лаѧсѧ, сїѧ̑ прехо́димъ. Но ви́ждь и҆ предлежа́щихъ ѻ҆тцє́въ, є҆ли̑ка ѻ҆нѝ ѡ҆писꙋ́ютъ на́мъ, пꙋтеводи́тєльствꙋющаѧ ко трезвѣ́нїю.</p>
<p>А҆́ввы и҆са́їи.</p>
<p>Є҆гда̀ кто̀ ѿлꙋчи́тъ себѐ ѿ шꙋ́ихъ, и҆ ᲂу҆вѣ́сть соверше́ннѡ всѧ̑ согрѣшє́нїѧ, ꙗ҆̀же сотворѝ проти́вꙋ бг҃а, занѐ не ви́дитъ грѣхѡ́въ, а҆́ще не ѿлꙋчи́тсѧ ѿ ни́хъ ѿлꙋче́нїемъ го́рестнымъ, дости́гши <anchor type="page" number="331"/> сеѧ̀ мѣ́ры, ѡ҆брѧ́щетъ пла́чь и҆ мл҃твꙋ, и҆ є҆́же срамлѧ́тисѧ пред̾ бг҃омъ, помина́ѧ лꙋка́вое дрꙋ́жество страсте́й. Подвиза́имсѧ ᲂу҆̀бо, бра́тїе, по си́лѣ на́шей, и҆ содѣ́йствовати бꙋ́детъ къ по мно́жествꙋ ми́лости своеѧ̀. И҆ а҆́ще не сохрани́мъ се́рдце на́ше, ꙗ҆́коже ѻ҆тцы̀ на́ши, хотѧ̀ потщи́мсѧ сохрани́ти тѣлеса̀ на̑ша, ꙗ҆́коже тре́бꙋетъ бг҃ъ безгрѣ́шнѡ: и҆ вѣ́рꙋемъ ꙗ҆́кѡ во вре́мѧ гла́да, и҆мꙋ́щагѡ пости́гнꙋти на́съ, сотвори́тъ съ на́ми ми́лость, ꙗ҆́коже и҆ со ст҃ы́ми свои́ми. Оу҆тѣша́етъ здѣ́сь вели́кїй се́й ѻ҆те́цъ, немощнѣ́йшымъ глаго́лѧ: а҆́ще и҆ не сохрани́мъ се́рдце на́ше, ꙗ҆́коже ѻ҆тцы̀ на́ши, хотѧ̀ тѣлеса̀ на̑ша соблюде́мъ безгрѣ̑шна, ꙗ҆́коже тре́бꙋетъ бг҃ъ: и҆ сотвори́тъ и҆ съ на́ми ми́лость. Мно́гое благоꙋтро́бїе сегѡ̀ ѻ҆тца̀ и҆ снисхожде́нїе!</p>
<p>Мака́рїа вели́кагѡ.</p>
<p>Главнѣ́йшее дѣ́ло подви́жника є҆́сть сїѐ, дабы̀ вше́дъ въ се́рдце своѐ, сотвори́лъ бра́нь съ сатано́ю, и҆ возненави́дѣлъ є҆го̀, и҆ противобо́рствꙋѧ помыслѡ́мъ є҆гѡ̀, ра́товалъ на него̀. А҆́ще кто̀ по ви́димомꙋ храни́тъ тѣ́ло своѐ ѿ тлѣ́нїѧ и҆ блꙋда̀, внꙋ́трь же прелюбодѣ́йствꙋетъ пред̾ бг҃омъ, и҆ блꙋдодѣ́йствꙋетъ по́мыслы, ниеди́ныѧ ѡ҆брѣ́те по́льзы ѿ дѣ́вственнагѡ тѣ́ла. Пи́сано бо є҆́сть: Всѧ́къ, и҆́же воззри́тъ на женꙋ̀, ко є҆́же вожделѣ́ти є҆ѧ̀, ᲂу҆жѐ любодѣ́йствова въ се́рдцѣ.<footnote lang="cu">Матѳ. є҃, ст. к҃и.</footnote> Є҆́сть бо блꙋ́дъ, тѣ́ломъ соверша́емый: и҆ є҆́сть блꙋ́дъ, є҆гда̀ дꙋша̀ прїѡбща́етсѧ сатанѣ̀. Мни́тсѧ вели́кїй се́й ѻ҆те́цъ противлѧ́тисѧ словесє́мъ вышерече́ннагѡ ѻ҆тца̀ а҆́ввы и҆са́їи: но нѣ́тъ. И҆́бо и҆ ѻ҆́нъ, ꙗ҆́коже тре́бꙋетъ бг҃ъ, ᲂу҆вѣщава́етъ на́съ сохрани́ти тѣлеса̀ на̑ша: тре́бꙋетъ же не тѣле́сныѧ то́чїю чистоты̀, но и҆ дꙋхо́вныѧ, и҆ си́це ѿ є҆ѵⷢ҇льскихъ за́повѣдей та̑ѧжде на́мъ предлага́етъ.</p>
<p>Дїадо́ха.</p>
<p>Пребыва́ющїй вы́нꙋ въ се́рдцѣ свое́мъ, ѿхо́дитъ соверше́ннѡ ѿ красо́тъ жите́йскихъ. Дꙋ́хомъ бо ходѧ̀, по́хоти плотскі́ѧ <anchor type="page" number="332"/> вѣ́дѣти не мо́жетъ. Зане́же сицевы́й под̾ стра́жею добродѣ́телей хо́дитъ, добродѣ́тели ѻ҆́ныѧ, ꙗ҆́коже привра́тники и҆мѣ́ѧ. Почемꙋ̀ и҆ недѣйстви́тєльны быва́ютъ тогда̀ бѣсѡ́вскїѧ кова́рства над̾ ни́мъ. До́брѣ речѐ ст҃и́тель се́й, ꙗ҆́кѡ недѣйстви́тєльны пребыва́ютъ кова̑рства вра́жєскїѧ, є҆гда̀ во глꙋбинѣ̀ се́рдца на́шегѡ пребыва́емъ, и҆ толи́кѡ мно́жае, є҆ли́кѡ бо́лѣе та́мѡ ᲂу҆коснѣва́емъ. Но вѣ́си, ꙗ҆́кѡ не доста́нетъ мѝ вре́мени, хотѧ́щꙋ къ настоѧ́щемꙋ повѣствова́нїю всѣ́хъ ѻ҆тцє́въ приводи́ти словеса̀. Тѣ́мже ѡ҆ є҆ди́номъ и҆лѝ двꙋ́хъ ᲂу҆помѧнꙋ́вши, къ концꙋ̀ сло́ва ѡ҆бращꙋ́сѧ.</p>
<p>І҆саа́ка Сѵ́рина.</p>
<p>Потщи́сѧ вни́ти во внꙋ́треннее сокро́вище твоѐ. и҆ ᲂу҆́зриши сокро́вище небе́сное. Є҆ди́но бо є҆́сть сїѐ, и҆ ѻ҆́ное: и҆ во є҆ди́но входѧ̀, ᲂу҆́зриши и҆ то̀ и҆ дрꙋго́е. Лѣ́ствица ца́рствїѧ ѻ҆́нагѡ внꙋ́трь тебѧ̀ є҆́сть сокрове́нна, си́рѣчь, въ дꙋшѣ̀ твое́й. Ѡ҆мо́й ᲂу҆̀бо себѧ̀ ѿ грѣха̀, и҆ ѡ҆брѧ́щеши та́мѡ степє́ни, и҆́миже восходи́ти возмо́жеши.</p>
<p>Карпа́ѳїа.</p>
<p>Мно́гїи по́двигъ и҆ трꙋ́дъ потре́бенъ въ моли́твахъ, ꙗ҆́кѡ да ѡ҆брѧ́щемъ несмꙋще́нное состоѧ́нїе мы́сли, дрꙋго́е нѣ́кое серде́чное не́бо, и҆дѣ́же живе́тъ хрⷭ҇то́съ, ꙗ҆́коже глаго́летъ а҆по́столъ: и҆лѝ не вѣ́сте, ꙗ҆́кѡ хрⷭ҇то́съ живе́тъ въ ва́съ, ра́звѣ то́чїю неискꙋ́сни є҆стѐ;<footnote lang="cu">в҃ Корі́н. гл. г҃і, ст. є҃.</footnote></p>
<p>Сѷмеѡ́на Бг҃осло́ва.</p>
<p>Свобо́дꙋ ѡ҆брѣ́те дїа́волъ со бѣ́сы, ѿне́лѣже преслꙋша́нїемъ содѣ́ла человѣ́ка и҆згна́ннымъ и҆з̾ раѧ̀, и҆ ѿлꙋче́ннымъ ѿ бг҃а, колеба́ти ᲂу҆́мнѣ и҆ въ нощѝ и҆ во днѝ слове́сность всѧ́кагѡ человѣ́ка, ѻ҆́вагѡ мно́гѡ, ѻ҆́вагѡ ма́лѡ, и҆ ѻ҆́вагѡ мно́жае: и҆ не и҆на́че возмо́жно ѡ҆гради́тисѧ ᲂу҆мꙋ̀, то́чїю па́мѧтїю бж҃їею всегда́шнею. <anchor type="page" number="333"/> До́ндеже си́лою креста̀ впечатлѣ́етсѧ въ се́рдцѣ па́мѧть бж҃їѧ, сицевы́й непоколеби́мѡ ᲂу҆тверди́тъ тꙋ̀ слове́сность. Къ семꙋ́ бо веде́тъ мы́сленный по́двигъ, и҆́мже кі́йждо ѿ хрїстїа́нъ подвиза́тисѧ, къ по́прищꙋ вѣ́ры хрⷭ҇то́вой ѡ҆блече́сѧ: а҆́ще же нѝ, всꙋ́е подвиза́тисѧ бꙋ́детъ. Сицева́гѡ по́двига ра́ди всѧ́кое и҆ многоразли́чное ѡ҆бꙋче́нїе и҆́мать всѧ́къ ѕлостра́ждꙋщїй бг҃а ра́ди, да прекло́нитъ благоꙋтро́бїе бж҃їе, и҆ возврати́тъ ѻ҆́нъ є҆мꙋ̀ пе́рвое досто́инство ѻ҆́ное, и҆ да впечатлѣ́етсѧ во ᲂу҆мѣ̀ хрⷭ҇то́съ, ꙗ҆́коже глаго́летъ а҆по́столъ: ча́дца моѧ̑, и҆́миже па́ки болѣ́знꙋю, до́ндеже воѡбрази́тсѧ хрⷭ҇то́съ въ ва́съ.<footnote lang="cu">Гала́т. гл. д҃, ст. ѳ҃і.</footnote> Наꙋчи́стесѧ ли, бра́тїе, ꙗ҆́кѡ є҆́сть хꙋдо́жество дꙋхо́вное, и҆лѝ ѡ҆́бразъ ѡ҆бꙋче́нїѧ, ско́рѡ дѣ́лателѧ своего̀ къ безстра́стїю и҆ бг҃овидѣ́нїю возводѧ́щее; И҆звѣсти́стесѧ ли, ꙗ҆́кѡ всѧ́кое дѣ́ланїе за ли́ствїе древе́сное безпло́дное вмѣнѧ́етъ бг҃ъ; и҆ ꙗ҆́кѡ всѧ́кой дꙋшѣ̀, не и҆мꙋ́щей блюде́нїѧ ᲂу҆ма̀, всꙋ́е всѧ̑ прилꙋча́ютсѧ; поспѣши́мъ ᲂу҆̀бо, да не безпло́дни сконча́вшесѧ, раскаева́тисѧ бꙋ́демъ безполе́знѣ.</p>
<p>Воп. Ѿ настоѧ́щагѡ ᲂу҆́бѡ сочине́нїѧ познае́мъ, ко́е бѣ̀ дѣ́ланїе бл҃гоꙋгоди́вшихъ гдⷭ҇ви, и҆ ꙗ҆́кѡ є҆́сть нѣ́кое дѣ́ланїе, ѿ страсте́й дꙋ́шꙋ ско́рѡ и҆збавлѧ́ющее и҆ съ любо́вїю бж҃їею свѧзꙋ́ющее, є҆́же потре́бно всѧ́комꙋ ѡ҆ хрⷭ҇тѣ̀ во́инствꙋющемꙋ, въ се́мъ мы̀ не сомнѣва́емсѧ, но и҆ вельмѝ ᲂу҆вѣ́рихомсѧ. Что́ же є҆́сть внима́нїе, и҆ ка́кѡ сподоблѧ́етсѧ кто̀ сїѐ ѡ҆брѣстѝ, мо́лимъ наꙋчи́ти на́съ. Со всѣ́мъ бо таково́й ве́щи не наꙋче́ни є҆смы̀.</p>
<p>Ѿв. Ѡ҆ и҆́мени гдⷭ҇а на́шегѡ і҆и҃са хрⷭ҇та̀ ре́кшагѡ: без̾ менѐ не мо́жете твори́ти ничесѡ́же.<footnote lang="cu">І҆ѡа́н. гл. є҃і, ст. є҃.</footnote> Сего̀ въ помо́щника и҆ содѣ́йственника призва́въ, по си́лѣ показа́ти покꙋшꙋ́сѧ, что́ є҆сть внима́нїе, и҆ ка́кѡ ѻ҆́ное, бг҃ꙋ хотѧ́щꙋ, и҆спра́витисѧ мо́жетъ.</p>
<p>Тогѡ́жде Нїки́фора.</p>
<p>Внима́нїе ѻ҆́ви ѿ ст҃ы́хъ ѻ҆тє́цъ блюде́нїе ᲂу҆ма̀ реко́ша, и҆ні́и же серде́чное хране́нїе, дрꙋзі́и же трезвѣ́нїе, и҆ні́и мы́сленное безмо́лвїе, <anchor type="page" number="334"/> и҆ и҆ні́и и҆на́кѡ. Всѧ̑ же сїѧ̑ є҆ди́но и҆ то́ежде ꙗ҆влѧ́ютъ, ꙗ҆́коже бы кто̀ речѐ, хлѣ́бъ, и҆ речѐ, ᲂу҆крꙋ́хъ и҆ кꙋсо́къ: си́це и҆ ѡ҆ си́хъ разꙋмѣва́й. Что́ же є҆́сть внима́нїе, и҆ кі̑ѧ сꙋ́ть свѡ́йства є҆гѡ̀, тща́тельнѡ поꙋчи́сѧ. Внима́нїе є҆́сть чи́стагѡ покаѧ́нїѧ позна́нїе: внима́нїе є҆́сть дꙋшѝ воззва́нїе, не́нависть мі́ра, и҆ къ бг҃ꙋ восхожде́нїе: внима́нїе є҆́сть ѿверже́нїе грѣха̀, и҆ добродѣ́тели воспрїѧ́тїе: внима́нїе є҆́сть несꙋмнѣ́нное и҆звѣще́нїе въ проще́нїи грѣхѡ́въ: внима́нїе є҆́сть нача́ло ᲂу҆мозрѣ́нїѧ, па́че же вина̀ зрѣ́нїѧ: си́мъ бо бг҃ъ прини́кши ꙗ҆влѧ́етсѧ ᲂу҆мꙋ̀. Внима́нїе є҆́сть несмꙋще́нїе ᲂу҆ма̀, и҆лѝ па́че тве́рдость є҆гѡ̀, ми́лостїю бж҃їею дꙋшѣ̀ дарова́ннаѧ: внима́нїе є҆́сть низложе́нїе помыслѡ́въ, па́мѧти же бж҃їѧ хра́мъ, и҆ находѧ́щихъ терпѣ́нїѧ сокровищехрани́тель: внима́нїе вино́вно вѣ́ры, наде́жды и҆ любвѐ. А҆́ще бо кто̀ не бы̀ вѣ́ровалъ, не бы̀ ѿвнѣ̀ находѧ́щыѧ печа̑ли воспрїима́лъ, и҆ а҆́ще не бы̀ любе́знѣ печа̑ли воспрїима́лъ, не бы̀ ре́клъ гдⷭ҇ни: застꙋ́пникъ мо́й є҆сѝ и҆ прибѣ́жище моѐ:<footnote lang="cu">Ѱал. ч҃, ст. в҃.</footnote> и҆ а҆́ще не бы̀ вы́шнѧго положи́лъ прибѣ́жище, не бы̀ въ пе́рсѣхъ любвѐ бж҃їѧ бы́лъ. Сїѐ ᲂу҆́бѡ и҆з̾ вели́кихъ велича́йшее дѣ́ланїе ѿ ᲂу҆че́нїѧ, па́че во мно́гихъ, и҆лѝ и҆ во всѣ́хъ быва́етъ. Рѣ́дкїе бо, ненаꙋче́ннѣ ᲂу҆си́льнымъ дѣ́ланїемъ и҆ те́плою вѣ́рою, полꙋча́ютъ ѿ бг҃а сїѐ: и҆ рѣ́дкость нѣ́сть зако́нъ. Сегѡ̀ ра́ди потре́ба и҆ска́ти наста́вника непреле́стна, да воѡбраже́нїемъ ѻ҆́нагѡ, прилꙋча́ющымсѧ на́мъ ѿ внима́нїѧ дєсны́мъ и҆ шꙋ̑їимъ ᲂу҆мале́нїѧмъ и҆ превосхожде́нїѧмъ, ѿ лꙋка́вагѡ вводи̑мымъ, наꙋча́емсѧ и҆ наставлѧ́емсѧ ѿ негѡ̀: ꙗ҆влє́нна бо на́мъ твори́тъ ѿ тогѡ̀, є҆́же пострада̀ са́мъ и҆скꙋси́всѧ, и҆ безсомни́тельнѡ ᲂу҆́мный се́й пꙋ́ть показꙋ́етъ, и҆ си́це ᲂу҆до́бнѡ соверша́емъ мы̀ ѻ҆́ный. А҆́ще ли же наста́вника нѣ́сть, потре́ба и҆ска́ти болѣ́зненнѡ. А҆́ще не ѡ҆брѣта́етсѧ, бг҃а призва́въ въ сокрꙋше́нїи дх҃а и҆ слеза́хъ, и҆ съ нестѧжа́нїемъ, семꙋ̀ помоли́всѧ, творѝ, є҆́же глаго́лю тѝ. Вѣ́си, ꙗ҆́кѡ дыха́нїе, и҆́мже ды́шемъ, воздꙋ́хъ се́й є҆́сть: и҆здыха́емъ же є҆го̀ не и҆ны́мъ чѣ́мъ, <anchor type="page" number="335"/> то́чїю се́рдцемъ. Сїе́ бо вино́вно є҆́сть жи́зни и҆ теплоты̀ тѣле́сныѧ. Привлека́етъ ᲂу҆̀бо се́рдце дꙋ́хъ, да теплотꙋ̀ свою̀ дыха́нїемъ во́нъ и҆спꙋ́ститъ, себѣ́ же благорастворе́нїе пода́стъ. Вино́вно же сегѡ̀ ᲂу҆строе́нїѧ, и҆лѝ па́че слꙋжи́тель є҆́сть ле́гкое, є҆́же рѣ́дкимъ ѿ творца̀ созда́вшисѧ, ꙗ҆́коже нѣ́каѧ цѣвни́ца, ᲂу҆до́бь вво́дитъ и҆ и҆зво́дитъ содержи́мое. Си́це се́рдце, хла́дное привлека́ѧ дꙋ́хомъ, те́плое же и҆зрѣѧ́ѧ, си́рѣчь чи́нъ, и҆́мже ᲂу҆стро́исѧ къ составле́нїю живо́тнагѡ, непрестꙋ́пнѡ соблюда́етъ. Ты̀ ᲂу҆̀бо сѣ́дъ, и҆ собра́въ тво́й ᲂу҆́мъ, введѝ є҆го̀ въ но́здренный пꙋ́ть, и҆дѣ́же дꙋ́хъ въ се́рдце вхо́дитъ, и҆ ꙾рѣ́й<footnote lang="cu">꙾дви́жи</footnote> є҆го̀, и҆ понꙋ́ди сни́ти со вдыха́емымъ дꙋ́хомъ въ се́рдце. Вше́дшꙋ же є҆мꙋ̀ та́мѡ не ктомꙋ̀ неве́сєла и҆ нера́дѡстна бꙋ́дꙋтъ тѝ, ꙗ҆̀же по си́хъ. Но ꙗ҆́коже мꙋ́жъ нѣ́кїй ѿ своегѡ̀ до́мꙋ ѿше́дъ, є҆гда̀ возрати́тсѧ, не вѣ́сть, что́ бы тако́е и҆ бы́лъ ѻ҆́нъ ѿ ра́дости, ꙗ҆́кѡ сподо́бисѧ со ча̑ды и҆ жено́ю срѣ́стисѧ: си́це и҆ ᲂу҆́мъ, внегда̀ съ дꙋше́ю соедини́тсѧ, неизрече́нныѧ сла́дости и҆ весе́лїѧ и҆сполнѧ́етсѧ. Тѣ́мже да сотвори́ши ᲂу҆́бѡ ѡ҆бы́кнꙋти бра́те. Оу҆́мъ не ско́рѡ ѿтꙋ́дꙋ и҆сходи́ти: ѕѣлѡ́ бо въ нача́лѣ ᲂу҆ныва́етъ ѿ внꙋ́треннѧгѡ созаключе́нїѧ и҆ тѣсноты̀. Є҆гда́ же ѡ҆бы́кнетъ, не ктомꙋ̀ лю́битъ ѡ҆бноси́тисѧ внѣ̀: ца́рствїе бо небе́сное внꙋ́трь на́съ є҆́сть, є҆́же та́мѡ ѡ҆бзира́ѧ, и҆ чи́стою моли́твою взыскꙋ́ѧ, внѣ̑шнѧѧ всѧ̑ мє́рзка вмѣнѧ́етъ, и҆ ненави̑стна. А҆́ще ᲂу҆́бѡ и҆спе́рва, ꙗ҆́коже рече́сѧ, ᲂу҆мо́мъ вни́деши въ серде́чное мѣ́сто, є҆́же тѝ показа́хъ, возда́ждь благодаре́нїе бг҃ꙋ, и҆ просла́ви и҆ взыгра́й, и҆ держи́сѧ сегѡ̀ дѣ́ланїѧ вы́нꙋ, и҆ ѻ҆но̀ наꙋчи́тъ тѧ̀, ꙗ҆̀же не вѣ́си. Потре́бно же тѝ и҆ семꙋ̀ наꙋчи́тисѧ, ꙗ҆́кѡ та́мѡ ᲂу҆мꙋ̀ твоемꙋ̀ сꙋ́щꙋ, не подоба́етъ молча́ти и҆ пра́зднꙋ стоѧ́ти, но сі́и глаго́лы: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! и҆мѣ́ти дѣ́ло, и҆ поꙋче́нїе непреста́нное, и҆ никогда́же ѿ сегѡ̀ престава́ти. Сїе́ бо содержа̀ ᲂу҆́мъ невы́сѧщимсѧ, показꙋ́етъ є҆го̀ непристꙋ́пна прило́гамъ вра̑жїимъ, и҆ неприкоснове́нна, и҆ къ любвѝ и҆ жела́нїю бж҃е́ственномꙋ по всѧ́къ де́нь возво́дитъ. <anchor type="page" number="336"/> А҆́ще ли же мно́гѡ потрꙋди́всѧ, ѽ бра́те, не возмо́жеши вни́ти во страны̑ се́рдца, ꙗ҆́коже тѝ повелѣ́хомъ, творѝ, є҆́же глаго́лю тѝ, и҆ ѡ҆брѧ́щеши, бг҃ꙋ содѣ́йствꙋющꙋ, и҆ско́мое. Вѣ́си, ꙗ҆́кѡ слове́сность всѧ́кагѡ человѣ́ка во пе́рсѣхъ є҆́сть. Внꙋ́трь бо пе́рсей молча́щымъ ᲂу҆стна́мъ на́шымъ, та́мѡ глаго́лемъ, совѣ́тꙋемъ, и҆ моли̑твы твори́мъ, и҆ ѱалмопѣ̑нїѧ и҆ и҆́на нѣ̑каѧ. Се́й ᲂу҆́бѡ слове́сности, ѿѧ́вши всѧ́кїй по́мыслъ ѿ неѧ̀ (мо́жеши бо, а҆́ще хо́щеши), да́ждь глаго́лати сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! и҆ понꙋ́дисѧ сїѐ, вмѣ́стѡ и҆ны́ѧ мы́сли, всегда̀ внꙋ́трь вопи́ти. Є҆гда́ же сїѐ на вре́мѧ ᲂу҆де́ржиши, тогда̀ ѿве́рзетсѧ тѝ чрез̾ сїѐ и҆ серде́чный вхо́дъ, ꙗ҆́коже тѝ написа́хомъ, кромѣ̀ всѧ́кагѡ сомнѣ́нїѧ, ꙗ҆́коже и҆ мы̀ и҆скꙋ́сомъ позна́хомъ. Прїи́детъ же тебѣ̀ со многожела́тельнымъ и҆ сла́достнымъ внима́нїемъ, и҆ ве́сь добродѣ́телей ли́къ: любы̀, ра́дость, ми́ръ и҆ прѡ́чаѧ, и҆́миже ѻ҆но̀ всѧ̑ прошє́нїѧ твоѧ̑ и҆спо́лнитъ ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ съ ни́мже ѻ҆ц҃ꙋ̀ и҆ ст҃о́мꙋ дх҃ꙋ, сла́ва, держа́ва, че́сть и҆ поклоне́нїе ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
</document>
