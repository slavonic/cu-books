<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="1081"/>
<p>Тогѡ́жде преподо́бнагѡ ѻ҆тца̀ на́шегѡ ѳео́дѡра.</p>
<p>Сло́во ᲂу҆мозри́тельное.</p>
<p>Коли́кѡ ве́лїй є҆́сть по́двигъ, расто́ргнꙋти крѣ̑пкїѧ сі́и ᲂу҆́зы, и҆ свободи́тисѧ рабо́ты веще́ственныѧ, и҆ навыкнове́нїе благо́е стѧжа́ти. Вои́стиннꙋ си́льныѧ потре́ба и҆ мꙋ́жественныѧ дꙋшѝ ко ᲂу҆дале́нїю вещества̀. Є҆́сть же и҆ско́мое, не страсте́й то́чїю ѡ҆чище́нїе, не бо̀ сїѐ са́мо въ себѣ̀ є҆́сть добродѣ́тель сво́йственнѣ, но прїꙋготовле́нїе то́кмѡ къ добродѣ́тели. Потре́бно же, кромѣ̀ ѡ҆чище́нїѧ лꙋка́выхъ навыкнове́нїй, и҆ стѧжа́нїе добродѣ́телей. Ѡ҆чище́нїе же дꙋшѝ є҆́сть, слове́сныѧ ча́сти, до́льныхъ ѡ҆бразова́нїй, и҆ преле́стныхъ, по гла́сꙋ бг҃осло́ва, жите́йскихъ, глаго́лю, попече́нїй, и҆ мѧте́жей, и҆ лꙋка́выхъ ᲂу҆клоне́нїй, си́рѣчь безмѣ́стныхъ предпрїѧ́тїй премѣне́нїе, и҆ соверше́нное тѣ́хъ ѡ҆ставле́нїе: жела́тельныѧ же ча́сти, ѿню́дъ къ веществꙋ̀ не ᲂу҆стремлѧ́тисѧ, нижѐ къ чꙋ́вствꙋ взира́ти, но сло́вꙋ бы́ти послꙋ́шнѣй: ꙗ҆́ростныѧ же послѣ́довательнѣ ча́сти є҆́сть ничи́мже смꙋща́тисѧ ѿ прилꙋча́ющихсѧ. По ѡ҆чище́нїи же се́мъ, и҆ нечи́стыхъ си́лъ ᲂу҆мерщвле́нїи, и҆лѝ благоꙋстрое́нїи, потре́бно и҆ восхожде́нїе и҆ ѡ҆боже́нїе: потре́бно бо ᲂу҆клонѧ́ющемꙋсѧ ѿ ѕла̀, твори́ти благо́е. Кромѣ́ же сегѡ̀, пе́рвѣе и҆ ѿрещи́сѧ себѐ, та́же, кре́стъ взе́мшꙋ, послѣ́довати влⷣцѣ къ кра́йнѣйшемꙋ ѡ҆боже́нїѧ ᲂу҆строе́нїю. Ꙗ҆ково́же є҆́сть восхожде́нїе и҆ ѡ҆боже́нїе: ᲂу҆ма̀, соверше́ннѣйшїй ра́зꙋмъ сꙋ́щихъ, и҆ сꙋ́щагѡ превы́ше всѣ́хъ (тва́рей,) є҆ли́кѡ пости́жно человѣ́ческомꙋ є҆стествꙋ̀: жела́тельныѧ же (ча́сти,) къ пе́рвомꙋ добрꙋ̀ всеконе́чное и҆ непреста́нное восхище́нїе, и҆ движе́нїе: <anchor type="page" number="1082"/> ꙗ҆́ростныѧ же ча́сти, дѣ́йственнѣйшее и҆ дѣ́ѧтельнѣйшее къ жела́емомꙋ движе́нїе, и҆ неѿторга́емое и҆ неѻсла́бное, и҆ ни є҆ди́нѣмъ ѿ прилꙋча́ющихсѧ приско́рбныхъ на предлежа̑щаѧ пресѣца́емое, но дерзнове́ннѡ и҆ несовра́тнѡ ше́ствꙋющее. Толи́кѡ же подоба́етъ ѻ҆стрѣ́йшꙋ бы́ти ко благи̑мъ движе́нїю дꙋшѝ, па́че движе́нїѧ є҆ѧ̀ къ ѕлы̑мъ, є҆ли́кѡ ᲂу҆́мныѧ красоты̑ превосхо́дѧтъ чꙋ́вствєнныѧ. Толи́кѡ же къ тѣ́лꙋ твори́ти подоба́етъ ѡ҆браще́нїе, є҆ли́кѡ дово́льно къ попече́нїю и҆ сниска́нїю нꙋ́жныхъ къ составле́нїю, да не нꙋ́ждею ᲂу҆мре́ти живо́тнꙋ: сїѧ̑ же и҆спра́вити ᲂу҆до́бно, дѣ́лати же трꙋднѣ́йше. Не бо̀ без̾ трꙋда̀ неꙋдобьистреблѧ̑емыѧ навыкновє́нїѧ ѻ҆́ныѧ и҆скоренѧ́ти ѿ дꙋшѝ мо́щно, нижѐ стѧжа́нїе ра́зꙋма быва́етъ без̾ по́двига. И҆ вои́стиннꙋ къ блаже́нномꙋ сꙋществꙋ̀ прилѣ́жное взира́нїе и҆ ᲂу҆стремле́нїе мно́гими быва́етъ трꙋды̀ и҆ вре́менемъ до́лгимъ, до́ндеже въ навыкнове́нїе такова́гѡ стремле́нїѧ хотѣ́нїе прїи́детъ съ послѣ́дꙋющимъ томꙋ̀: и҆ мно́гое потре́бно и҆мѣ́ти ᲂу҆мꙋ̀ сопротивле́нїе проти́вꙋ чꙋ́вства влекꙋ́щагѡ къ дѡ́льнымъ: и҆ сїѐ є҆́сть ра́ть и҆ бра́нь съ тѣ́ломъ, ꙗ҆́же до сме́рти є҆́сть непреста́ннаѧ, а҆́ще и҆ ᲂу҆малѧ́тисѧ мни́тсѧ ᲂу҆кроще́нїемъ ꙗ҆́рости и҆ по́хоти, и҆ покоре́нїемъ чꙋ́вствъ превосходѧ́щемꙋ разꙋмѣ́нїю ᲂу҆ма̀: ѻ҆ба́че сїѐ вѣ́дѣти подоба́етъ, ꙗ҆́кѡ дꙋша̀ не просвѣще́нна, занѐ не быва́етъ ѿ бг҃а вспомощствꙋ́ема, нижѐ ѡ҆чи́ститисѧ и҆́стиннѡ, нижѐ къ бж҃е́ственномꙋ свѣ́тꙋ взы́ти мо́жетъ, ꙗ҆́коже рече́сѧ. Предречє́ннаѧ бо ѡ҆ вѣ́рныхъ речє́на бы́ти, мнѣ́ти подоба́етъ, къ вѧ́щшемꙋ же си́хъ ѡ҆б̾ѧсне́нїю вкра́тцѣ рещѝ ѡ҆ разли́чїи ра́зꙋма: ра́зꙋмъ бо си́хъ ѻ҆́во є҆́сть по є҆стествꙋ̀, ѻ҆́во же па́че є҆стества̀: ꙗ҆́вно же є҆́сть второ́е ѿ пе́рвагѡ. По є҆стествꙋ̀ ᲂу҆́бѡ глаго́лемъ вѣ́дѣнїе, є҆ли́ко мо́жетъ полꙋчи́ти дꙋша̀ и҆спыта́нїемъ и҆ и҆зыска́нїемъ є҆сте́ственныхъ ᲂу҆потреблѧ́ѧ часте́й и҆ си́лъ, ѡ҆ тва́ри и҆ творцѣ̀ тва́ри, си́рѣчь є҆ли́кѡ пости́жнѡ свѧ́занной съ пло́тїю дꙋшѣ̀. Рече́сѧ бо ѡ҆ чꙋ́вствѣ и҆ воѡбраже́нїи, и҆ ᲂу҆мѣ̀, ꙗ҆́кѡ притꙋплѧ́етсѧ дѣ́йство ᲂу҆ма̀ ѿ соедине́нїѧ съ тѣ́ломъ и҆ сорастворе́нїѧ: и҆ ѿсю́дꙋ не мо́гꙋтъ ᲂу҆́мныѧ ви́ды бы́ти ѡ҆сѧза́емы: но <anchor type="page" number="1083"/> тре́бꙋетсѧ къ помышле́нїю воѡбраже́нїе сꙋ́щее во ѡ҆́бразѣхъ є҆стество̀, и҆ веще́ственное разли́чїе, и҆ дебе́лость часте́й. Тре́бꙋютсѧ ᲂу҆́бѡ соразмѣ̑рныѧ ви́ды ᲂу҆мꙋ̀ во пло́ти, да ты̑ѧ мо́жетъ воспрїѧ́ти. Си́це ᲂу҆̀бо сꙋ́щь ᲂу҆́мъ, є҆ли́кѡ прїи́метъ ра́зꙋмъ по своемꙋ̀ хꙋдо́жествꙋ є҆сте́ственнꙋ, таковы́й ра́зꙋмъ є҆сте́ственный нарица́емъ: преесте́ственный же ра́зꙋмъ є҆́сть быва́ющее во ᲂу҆мѣ̀ па́че хꙋдо́жества є҆гѡ̀ и҆ си́лы, и҆лѝ є҆гда̀ разꙋмѣва̑емаѧ мѣ́рꙋ превосхо́дѧтъ сꙋ́щагѡ со пло́тїю ᲂу҆ма̀ ꙗ҆́коже бы́ти ра́зꙋмꙋ, є҆́же кромѣ̀ тѣ́ла ᲂу҆мꙋ̀ прили́чествꙋетъ. Се́й же ѿ є҆ди́нагѡ быва́етъ бг҃а, є҆гда̀ ѕѣлѡ̀ ѡ҆чище́нъ ѡ҆брѧ́щетъ ѻ҆́нъ таковы́й ᲂу҆́мъ ѿ всѧ́кагѡ веще́ственнагѡ пристра́стїѧ, и҆ бж҃е́ственною любо́вїю ѡ҆б̾ѧ́тъ. Не ра́зꙋмъ же то́чїю си́це раздѣлѧ́етсѧ, но и҆ добродѣ́тель. И҆́на бо є҆́сть, є҆ли́ка є҆стество̀ не превосхо́дитъ, ꙗ҆́же и҆ є҆сте́ственна пра́веднѡ глаго́летсѧ: и҆́на же ѿ є҆ди́нагѡ дѣ́йствꙋема пе́рвагѡ добра̀, сꙋ́щаѧ па́че є҆сте́ственныѧ си́лы и҆ ᲂу҆строе́нїѧ сꙋ́щи, ю҆́же преесте́ственнꙋ нарещѝ прили́чнѣ подоба́етъ. Та́кѡ ᲂу҆́бѡ си̑мъ раздѣлє́ннымъ, є҆сте́ственный ра́зꙋмъ и҆ добродѣ́тель и҆мѣ́ти ра́внѡ мо́жетъ и҆ непросвѣще́нный, преесте́ственнꙋ же ника́коже. Ка́кѡ бо не прича́стенъ сы́й дѣ́йствꙋющагѡ бж҃ества̀ и҆мѣ́ти тꙋ̀ мо́жетъ; Просвѣще́нный же ѻ҆боѧ̑ и҆́мать, па́че же преесте́ственнꙋ добродѣ́тель нестѧ́жетъ всѧ́кѡ, не стѧжа́вый пе́рвѣе добродѣ́тель по є҆стествꙋ̀. Преесте́ственнагѡ же ра́зꙋма прича́стнꙋ бы́ти кромѣ̀ ра́зꙋма по є҆стествꙋ̀, ничто́же є҆́сть возбранѧ́ющее. Ѻ҆ба́че сїѐ вѣ́дати подоба́етъ, ꙗ҆́коже чꙋ́вство и҆ мечта́нїе и҆лѝ воѡбраже́нїе и҆́мꙋтъ и҆ безсловє́снаѧ, и҆́мать же и҆ человѣ́къ си́лы сїѧ̑, мно́гѡ лꙋ́чшыѧ и҆ вы́шшыѧ: си́це и҆ въ є҆сте́ственныхъ добродѣ́телехъ и҆ разꙋмѣ́нїихъ, а҆́ще и҆ ѻ҆боѧ̑ глаго́лютсѧ и҆мѣ́ти, но мно́гѡ лꙋ́чше и҆ вы́ше и҆́мать ѻ҆́наѧ просвѣще́нный непросвѣще́ннагѡ. Є҆ще́ же є҆сте́ственное предрече́нный ра́зꙋмъ, є҆́же въ добродѣ́телехъ и҆ проти́вныхъ навыкнове́нїѧхъ быва́етъ, сꙋгꙋ́бъ бы́ти мни́тсѧ. Ѻ҆́въ ᲂу҆́бѡ є҆́сть просты́й, є҆гда̀ и҆скꙋ́сомъ не дозна̀ любомꙋ́дрствꙋѧй сицевы́хъ ᲂу҆строе́нїй, и҆́же быва́етъ, є҆гда̀ то́й сꙋмни́тсѧ: ѻ҆́въ дѣ́йственный, и҆ ꙗ҆́кѡ рещѝ ѡ҆дꙋшевле́нный, є҆гда̀ <anchor type="page" number="1084"/> и҆скꙋ́сомъ таковы́хъ ᲂу҆строе́нїй ра́зꙋмъ ᲂу҆твержда́етсѧ, и҆́же ꙗ҆́венъ є҆́сть, и҆ вѣ́ренъ, нижѐ ѿню́дъ сꙋмнѣ́нїе, и҆ ѻ҆бою́дное мнѣ́нїе прїе́млющь. Си̑мъ та́кѡ сꙋ́щымъ, четы́ре нѣ̑каѧ бы́ти мнѧ́тсѧ проти̑вѧщаѧсѧ ᲂу҆мꙋ̀ къ стѧжа́нїю добродѣ́тели: пе́рвое, предпрїѧ́тїе проти́вныхъ навыкнове́нїй, ꙗ҆́коже предрече́сѧ, ᲂу҆вѣщава́ти начина́етъ долговре́меннымъ ѻ҆бы́чаемъ, къ земны̑мъ ᲂу҆клонѧ́тисѧ: дрꙋго́е, дѣ́йство чꙋ́вства въ чꙋ́вственныхъ добро́тахъ ꙗ҆влѧ́ющеесѧ, и҆ привлека́ющее ᲂу҆́мъ къ себѣ̀: тре́тїе же, ме́дленность ᲂу҆́мнагѡ дѣ́йства, ю҆́же соедине́нїѧ ра́ди ᲂу҆́мъ съ тѣ́ломъ и҆́мать. Не бо̀, ꙗ҆ково̀ є҆́сть видѣ́нїе къ ви́димомꙋ, и҆ вкра́тцѣ рещѝ, чꙋ́вство къ чꙋ́вственномꙋ, сице́въ ᲂу҆́мъ къ разꙋмѣва́емомꙋ: ᲂу҆́мъ же глаго́лю дꙋшѝ є҆щѐ во пло́ти сꙋ́щїѧ. Поне́же невеще́ственнїи ᲂу҆мы̀ дѣ́йственнѣе постиза́ютъ ᲂу҆́мствєннаѧ, не́жели зрѣ́нїе зри́тъ ви̑димаѧ. Но ꙗ҆́коже зрѣ́нїе тꙋпо́е, не ꙗ҆́вныѧ и҆ ꙗ҆́сныѧ па́че же смꙋ̑тныѧ и҆ неѧ̑сныѧ ви́димыхъ веще́й воѡбража́етъ ви́ды ѻ҆быкнове́ннѡ: та́кѡ и҆ сꙋ́щь въ на́съ ᲂу҆́мъ постиза́етъ ᲂу҆́мнаѧ: не могі́й же ᲂу҆́мныхъ добро́тъ созерца́ти ꙗ҆́вственнѡ, не мо́жетъ потомꙋ̀ и҆ жела́ти ѿ тѣ́хъ ничто́же: по мѣ́рѣ бо ра́зꙋма быва́етъ и҆ мѣ́ра жела́нїѧ, къ чꙋ́вствєннымъ ѿвлека́етсѧ добро́тамъ, ꙗ҆снѣ́е томꙋ̀ представлѧ́ющымсѧ. Подоба́етъ бо є҆ди́нѣмъ є҆мꙋ̀ воѡбража́емымъ и҆сполнѧ́тисѧ бла́гомъ, а҆́ще и҆́стиннымъ, а҆́ще ли же и҆ нѝ. Кромѣ́ же си́хъ є҆щѐ нечи́стыхъ и҆ человѣконенави́стныхъ дꙋхѡ́въ кова́рства коли́ки и҆ каковы̀, рещѝ нѣ́сть мо́щно: по всемꙋ̀ пꙋтѝ, ᲂу҆вы̀! дꙋша́мъ поставлѧ́етъ многови́днѡ и҆ многоѡбра́знѡ, чꙋ́вствы, сло́вомъ, ᲂу҆мо́мъ, всѣ́ми, ꙗ҆́коже рещѝ. И҆ а҆́ще не бы̀ на ра́мо воспрїе́мый заблꙋ́ждшее ѻ҆вча̀, неизрече́ннымъ про́мысломъ зрѧ́щихъ на него̀ содѣ́ловалъ вы́шшими, не и҆збѣ́гла бы ника́коже сѣ́тей ѻ҆́нѣхъ ни є҆ди́на дꙋша̀. И҆ дабы̀ всѣ́хъ тѣ́хъ и҆збѣжа́ти, трѝ на́мъ сїѧ̑ потрє́бна сꙋ́ть: ѿ ни́хже пе́рвое и҆ велича́йшее є҆́сть, ко бг҃ꙋ вседꙋ́шнѡ взира́ти и҆ ѿ негѡ̀ рꙋ́кꙋ по́мощи проси́ти, всю̀ на него̀ наде́ждꙋ возло́жшымъ, и҆ соверше́ннѡ ᲂу҆вѣ́рєннымъ: ꙗ҆́кѡ а҆́ще не бы̀ то́й споспѣшествова́лъ, непреминꙋ́ема бы настоѧ́ла нꙋ́жда держи̑мымъ на́мъ бы́ти влекꙋ́щими на́съ во <anchor type="page" number="1085"/> ѻ҆́ныѧ. Второ́е, є҆́же и҆ пе́рвагѡ мню̀ бы́ти вино́вно, непреста́нное ᲂу҆ма̀ разꙋмѣ́нїемъ пита́нїе. Ра́зꙋмъ же, глаго́лю, всѣ́хъ сꙋ́щихъ чꙋ́вственныхъ и҆ ᲂу҆́мныхъ, а҆́ще са́ми по себѣ̀ сꙋ́ть ѻ҆́ныѧ, и҆ каково̀ и҆́мꙋтъ ѿноше́нїе къ пе́рвомꙋ нача́лꙋ, ꙗ҆́кѡ ѿтꙋ́дꙋ, и҆ къ томꙋ́жде восходѧ́щыѧ, и҆ къ видѣ́нїю вино́внагѡ сꙋ́щихъ, ѿ са́магѡ тѣ́хъ созерца́нїѧ, є҆ли́кѡ постиза́ти мо́щно. И҆спытова́нїе бо є҆стества̀ веще́й ѡ҆чища́етъ ᲂу҆́мъ ѿ стра́стнагѡ къ ѻ҆́нымъ вожделѣ́нїѧ, и҆ ѿ тѣ́хъ свобожда́етъ пре́лести, и҆ къ всѣ́хъ нача́лꙋ возво́дитъ, ѿ до́брыхъ и҆ чꙋде́сныхъ и҆ вели́кихъ, добрѣ́йшее и҆ чꙋде́снѣйшее и҆ велича́йшее, па́че же, є҆́же вы́ше добро́ты, и҆ чꙋдесѐ и҆ вели́чества є҆́сть, а҆́ки въ зерца́лѣ ви́дѣти даѧ̀. Въ си́хже ᲂу҆мꙋ̀ при́снѡ ѡ҆браща́ющꙋсѧ, ка́кѡ мо́щно не возжела́ти и҆́стиннагѡ бла́га. А҆́ще бо къ чꙋжде́мꙋ стреми́тсѧ ᲂу҆́мъ, мно́гѡ па́че къ своемꙋ̀. Си́хъ же любо́вїю ѡ҆держи́ма сꙋ́щи дꙋша̀, чесомꙋ̀ ѿ до́лнихъ, и҆ ѿ люби́телѧ ѿвлека́ти ѡ҆бы́кшихъ прилѣжа́ти восхо́щетъ: но и҆ жи́знїю, ꙗ҆́же во пло́ти, ѡ҆горчава́тисѧ бꙋ́детъ, ꙗ҆́кѡ ко благи̑мъ препита́тельною. А҆́ще бо и҆ не ꙗ҆́снѡ, ꙗ҆́коже рече́сѧ, ᲂу҆́мъ во пло́ти сꙋ́щь, взира́етъ на ᲂу҆́мнꙋю красотꙋ̀, но сицева̑ и҆ толи̑ка сꙋ́ть ᲂу҆́мнаѧ блага̑ѧ, ꙗ҆́кѡ и҆ ма́лое нѣ́кое и҆стече́нїе, и҆ тонча́йшее ꙗ҆вле́нїе велича́йшїѧ ѻ҆́ныѧ добро́ты ᲂу҆вѣщава́етъ ᲂу҆́мъ, ꙗ҆́кѡ всѧ̑ мо́жетъ прелетѣ́ти веще́ствєннаѧ, и҆ ко ѻ҆́нымъ то́чїю стреми́тисѧ, нижѐ всѧ́кѡ ѿ сла́дости ѻ҆́ныѧ ѿстꙋпа́ти, а҆́ще и҆ въ нѣ̑каѧ гѡ́рестнаѧ впа́сти прилꙋчи́тсѧ. Тре́тїе же, бы́ти подоба́етъ ᲂу҆мерщвле́нїю сопрѧже́ннагѡ тѣ́ла: и҆на́кѡ бо не мо́щно видѣ̑нїѧ ѻ҆́ныѧ прїима́ти ꙗ҆́сныѧ и҆ ꙗ҆́вствєнныѧ. Оу҆мерщвлѧ́етсѧ же пло́ть поще́нїемъ, бдѣ́нїемъ и҆ долꙋлега́нїемъ, и҆ сꙋро́вою нꙋ́ждною ѻ҆де́ждою, и҆ трꙋды̀ и҆ ѕлострада́нїи. Си́це ᲂу҆мерщвлѧ́етсѧ пло́ть: па́че же сораспина́етсѧ хрⷭ҇тꙋ̀, и҆стончева́етсѧ же и҆ ѡ҆чища́етсѧ, и҆ легка̀, и҆ благоꙋстро́енна сꙋ́щи, движе́нїѧмъ ᲂу҆ма̀ послѣ́дꙋетъ без̾ сопротивле́нїѧ, и҆ совозвыша́етсѧ высо́комꙋ ᲂу҆до́бнѡ. Кромѣ́ же сегѡ̀, всѧ́кѡ тща́нїе сꙋ́етно ѡ҆блича́етсѧ. Сїѧ̑ честна́ѧ тро́ица, є҆гда̀ въ себѣ̀ само́й бꙋ́детъ согласова́ти, ражда́етъ въ дꙋшѝ ли́къ блаже́нныхъ добродѣ́телей. Нѣ́сть бо мо́щно во ᲂу҆кра́шенныхъ <anchor type="page" number="1086"/> се́ю тро́ицею, и҆лѝ слѣ́дъ ѕло́бы ѡ҆брѣстѝ, и҆лѝ не бы́ти нѣ́коей ѿ добродѣ́телей: но не смꙋща́етъ ли ᲂу҆́мъ ѿверже́нїе стѧжа́нїй, и҆ сла́вы презрѣ́нїе. И҆́бо до́ндеже прилѣ́пленна є҆́сть къ си̑мъ дꙋша̀, мно́гими ᲂу҆ѧзвлѧ́етсѧ страстьмѝ. А҆́зъ же, ꙗ҆́кѡ невозмо́жно возлетѣ́ти дꙋшѣ̀ пригвожде́ннѣй бога́тствꙋ и҆ сла́вѣ, ѕѣлѡ̀ ᲂу҆твержда́ю. Не глаго́лю же, ꙗ҆́кѡ мо́щно си̑мъ прилѣжа́ти є҆́й, дово́льнѡ въ рече́нныхъ тре́хъ подвиза́вшейсѧ, ꙗ҆́коже въ навыкнове́нїе тѣ́хъ прїитѝ. А҆́ще бо ниеди́но вѣ́сть вои́стиннꙋ добро̀, то́чїю є҆́же па́че всѧ́кагѡ добра̀, ѿ дрꙋги́хъ же лꙋ́чшее то̀, є҆́же подо́бнѣйше пе́рвомꙋ бы́ти ᲂу҆вѣ́рена є҆́сть, и҆ си́це да́же до послѣ́днихъ: ка́кѡ ᲂу҆́бѡ сребро̀, и҆лѝ зла́то, и҆лѝ и҆́но что̀ ѿ пресмыка́ющихсѧ по землѝ возлю́битъ, и҆ восхва́литъ; Сїѧ́ же и҆ ѡ҆ сла́вѣ речє́на да бꙋ́дꙋтъ: но нижѐ крѣпча́йша ве́щь, попече́нїѧ глаго́лю, сопроти́вꙋ стоѧ́ти сло́вꙋ. Ѡ҆ чесо́мъ бо попече́тсѧ ни къ чесомꙋ́ же ѿ здѣ́шнихъ возбꙋжда́ѧйсѧ, и҆ ѡ҆браща́ѧйсѧ; Попече́нїй бо ѻ҆́блакъ, а҆́ки ѿ воскꙋре́нїѧ нѣ́коегѡ, ѿ пе́рвѣйшихъ страсте́й, сластолю́бїѧ, глаго́лю, сребролю́бїѧ, и҆ славолю́бїѧ, составлѧ́етсѧ. И҆́бо си́хъ свобо́дный, и҆ попече́нїѧ чꙋ́ждъ. Но нижѐ прозорли́вость ра́зꙋма и҆́но бы́ти ѿ премꙋ́дрости почита́ема, пе́рвѣйша сꙋ́щи возносѧ́щихъ горѣ̀, къ речє́ннымъ не доста́точествꙋетъ. Въ разꙋмѣ́нїи бо добродѣ́телей содержа́тисѧ и҆ ра́зꙋмъ бла́га и҆ проти́внагѡ ѻ҆па́снѣйшее разсꙋжде́нїе. И҆́хже ра́ди прозорли́вость ᲂу҆ма̀ тре́бꙋетъ: ѡ҆́бразꙋ же ᲂу҆потребле́нїѧ и҆ боре́нїю, и҆скꙋ́съ и҆ съ тѣ́ломъ боре́нїе наꙋ́читъ: вина́ же стра́ха, не ѡ҆скꙋдѣва́етъ сло́вꙋ. Є҆ли́кѡ бо бо́льши є҆́сть любы̀, толи́кѡ и҆ стра́хъ прїꙋмно́житсѧ: є҆ли́ка наде́жда є҆́сть полꙋчи́ти бла́го, толи́къ стра́хъ не полꙋчи́ти. Є҆́же па́че ѡ҆бы́че ᲂу҆грыза́ти ᲂу҆ѧ́звлєнныѧ, не́же тьмочи́сленныхъ мꙋ́къ прещє́нїѧ. Полꙋчи́ти бо блаже́ннѣйше, не полꙋчи́ти же ѻ҆каѧ́ннѣйше. Да сло́во же на́ше пра́вымъ и҆ и҆на́мѡ пꙋте́мъ произы́детъ, ѿ конца̀ нача́ти подоба́етъ. Си́це бо всѐ быва́ющее и҆ ѿ своегѡ̀ конца̀ мни́тсѧ и҆ часте́й раздѣле́нїе, и҆ чи́нъ ѻ҆́ныхъ прїима́ти. Коне́цъ ᲂу҆́бѡ живота̀ на́шегѡ є҆́сть блаже́нство, є҆́же то́жде рещѝ, и҆ ца́рство небе́сное, и҆лѝ бж҃їе. Сїе́ же нѣ́сть зрѣ́ти <anchor type="page" number="1087"/> влады́чественнѣйшꙋю то́кмѡ рещѝ, трⷪ҇цꙋ: но кромѣ̀ сегѡ̀ и҆ бж҃е́ственное прїима́ти влїѧ́нїе, и҆ ꙗ҆́кѡ рещѝ ѡ҆боже́нїе: и҆ є҆́же въ на́съ недоста́точное, и҆ несоверше́нное и҆сполнѧ́тисѧ томꙋ̀, и соверша́тисѧ влїѧ́нїемъ. И҆ сїѐ є҆́сть ᲂу҆́мныхъ пи́ща, недоста́точествꙋющагѡ бж҃е́ственнымъ ѻ҆́нымъ влїѧ́нїемъ и҆сполне́нїе, и҆ є҆́сть крꙋ́гъ нѣ́кїй непреста́нный, ѿ тогѡ́жде начина́ѧйсѧ, и҆ тѣ́мжде скончава́ѧйсѧ. Є҆ли́кѡ бо разꙋмѣва́етъ, жела́етъ: и҆ є҆ли́кѡ жела́етъ, наслажда́етсѧ: є҆ли́кѡ же наслажда́етсѧ, къ разꙋмѣ́нїю па́ки ᲂу҆крѣплѧ́етсѧ: и҆ па́ки начина́етъ недви́жимое движе́нїе, и҆лѝ недви́жимꙋю недви́жность. Коне́цъ ᲂу҆́бѡ, є҆ли́кѡ пости́жно на́мъ, сицевы́й є҆́сть. Ка́кѡ же къ семꙋ̀ концꙋ̀ ше́ствовати, разсмотрѣ́ти подоба́етъ: слове́снымъ дꙋша́мъ ᲂу҆́мнымъ сꙋ́щымъ сꙋщества́мъ, и҆ ма́лѡ ѿстоѧ́щымъ ѿ а҆́гг҃льскихъ ᲂу҆мѡ́въ, здѣ̀ сꙋ́щее во пло́ти житїѐ въ трꙋ́дъ дано̀ є҆́сть, и҆ по́двигъ. Мзда́ же по́двига є҆́сть рече́нное состоѧ́нїе, да́ръ кꙋ́пнѡ и҆ бла́гости бж҃їѧ, и҆ пра́вды досто́йный: пра́вды ᲂу҆́бѡ ꙗ҆́кѡ ѿ свои́хъ по́двигѡвъ мни́тсѧ полꙋчи́ти сїѧ̑ блага̑ѧ бла́гости же, ꙗ҆́кѡ всѧ́кїй трꙋ́дъ неизрече́ннѡ дарови́таѧ си́ла превосхо́дитъ. Прито́мъ же, ꙗ҆́кѡ и҆ то̀ са́мое, є҆́же мощѝ содѣ́ѧти бла́го, бж҃їй є҆́сть да́ръ. Кі́й ᲂу҆́бѡ здѣ̀ по́двигъ; Дꙋша̀ слове́снаѧ съ живо́тнымъ сопрѧже́сѧ тѣ́ломъ, ѿ землѝ бытїѐ и҆мꙋ́щимъ, и҆ къ до́льнимъ клонѧ́щимсѧ: си́це же съ си́мъ сраствори́сѧ, ꙗ҆́кѡ є҆ди́номꙋ бы́ти ѿ двꙋ́хъ си́хъ себѣ̀ проти́вныхъ, дꙋшѝ и҆ тѣ́ла, не послѣ́дꙋющꙋ преѡбраще́нїю, и҆лѝ смѣше́нїю часте́й, да не бꙋ́детъ; но ѿ двꙋ́хъ по є҆стествꙋ̀ разли́чныхъ сꙋ́щихъ є҆ди́номꙋ лицꙋ̀ бы́ти въ двꙋ́хъ соверше́нныхъ є҆стества́хъ. Та́кѡ ᲂу҆́бѡ сꙋгꙋбоесте́ственное нѣ́какѡ бы́вши смѣ́шенное сїѐ живо́тно человѣ́къ, сво́йствєннаѧ ка́ждомꙋ є҆стествꙋ̀ ѿ ча́сти ѡ҆бы́че твори́ти, и҆ тѣ́лꙋ ᲂу҆́бѡ є҆сте́ственнѡ подо́бныхъ жела́ти. Жела́нїе бо сїѐ є҆сте́ственно є҆́сть веще́мъ къ подѡ́бнымъ себѣ̀, ꙗ҆́кѡ вспомоществꙋ́емꙋ, сі́есть ѿ соедине́нїѧ подо́бныхъ бытїю̀: тѣ́мже и҆ наслажда́тисѧ ѻ҆́ными чꙋ́вствомъ є҆сте́ственно є҆́сть. Є҆ще́ же тѧ́жкꙋ сꙋ́щꙋ томꙋ̀, поле́зно быва́етъ ѡ҆слабле́нїе: живо́тнꙋ ᲂу҆́бѡ є҆стествꙋ̀ є҆стє́ственна <anchor type="page" number="1088"/> и҆ жела̑тельна сꙋ́ть сїѧ̑. Слове́сной же дꙋшѝ, ꙗ҆́кѡ ᲂу҆́мномꙋ сꙋществꙋ̀, є҆сте́ствєнна и҆ жела́тєльна сꙋ́ть всѧ̑ ᲂу҆́мнаѧ, и҆ тѣ́хъ наслажде́нїе сво́йственнымъ є҆́й ѡ҆́бразомъ. Пре́жде же всѣ́хъ и҆ над̾ всѣ́ми, любо́вь къ бг҃ꙋ въ не́й є҆сте́ственнѣ вкорене́на є҆́сть. И҆ хо́щетъ ᲂу҆́бѡ тѣ́мъ наслажда́тисѧ, и҆ и҆ны́ми ᲂу҆́мными сꙋщества́ми: но не мо́жетъ безпрепѧ́тственнѡ сїѐ твори́ти. Пе́рвый ᲂу҆̀бо человѣ́къ безпрепѧ́тственнѡ, ꙗ҆́коже чꙋ́вствомъ чꙋ́вствєннаѧ, си́це ᲂу҆мо́мъ, ᲂу҆́мнаѧ воспрїима́ти и҆ тѣ́хъ наслажда́тисѧ можа́ше. Но потре́бно бѣ̀ ѻ҆́номꙋ, не въ хꙋ́ждшихъ, но въ лꙋ́чшихъ ᲂу҆пражнѧ́тисѧ. Ѻ҆боѧ́ бо бѣ̀ могі́й, а҆́ще ли съ ᲂу҆́мными пребыва́ти ᲂу҆мо́мъ, а҆́ще ли съ чꙋ́вственными чꙋ́вствомъ. Глаго́лю же, не ꙗ҆́кѡ не до́лженъ бѣ̀ а҆да́мъ ᲂу҆потреблѧ́ти чꙋ̑вства, не бо̀ всꙋ́е ѡ҆бложе́нъ бѣ̀ тѣ́ломъ, но ꙗ҆́кѡ чꙋ́вственными ᲂу҆слажда́тисѧ не подоба́ше: но красотꙋ̀ тва́рей воспрїе́млющемꙋ къ вино́вникꙋ востека́ти потре́бно бѧ́ше, и҆ тѣ́мъ и҆ ѿсю́дꙋ ᲂу҆слажда́тисѧ со ᲂу҆дивле́нїемъ сꙋгꙋ̑бы и҆мꙋ́щꙋ вины̀ ᲂу҆дивлѧ́тисѧ созда́вшемꙋ: а҆ не къ чꙋ̑вственнымъ пригвожда́тисѧ, и҆ си̑мъ ᲂу҆дивлѧ́тисѧ ᲂу҆́мнꙋю ѡ҆ста́вивъ добро́тꙋ. А҆да́мъ ᲂу҆́бѡ та́кѡ: є҆гда́ же ѕлѣ̀ ѻ҆́нъ чꙋ́вство ᲂу҆потреби́въ, чꙋ́вственнѣй ᲂу҆диви́сѧ добро́тѣ, краснꙋ̀ ꙗ҆ви́вшꙋсѧ плодꙋ̀ къ видѣ̑нїѧ є҆гѡ̀ и҆ добрꙋ̀ въ снѣ́дь, є҆гѡ́же вкꙋси́въ, ѡ҆ста́ви наслажде́нїе ᲂу҆́мныхъ. Тѣ́мже пра́ведный сꙋдїѧ̀, недосто́йна є҆го̀ сꙋди́въ тѣ́хъ, ꙗ҆̀же презрѣ̀, видѣ́нїѧ глаго́лю, бж҃їѧ и҆ сꙋ́щихъ, и҆згна̀ є҆го̀, положи́въ тьмꙋ̀ кромѣ́шнꙋ, междꙋ̀ тѣ́мъ и҆ безпло́тными сꙋществы̀: не подоба́ше бо нечи̑стымъ ѡ҆ста́вити свѧта̑ѧ, но ꙗ҆̀же возлюбѝ, тѣ́ми попꙋстѝ наслажда́тисѧ, да́въ жи́ти чꙋ́вствомъ, и҆ ма́лыми ᲂу҆ма̀ слѣда́ми. Ѿсю́дꙋ на́мъ по́двигъ къ ᲂу҆́мнымъ чꙋ́вствамъ тѧгча́йшъ содѣ́ласѧ: не бо̀ во вла́сти на́шей ᲂу҆́мными наслажда́тисѧ, ꙗ҆́коже чꙋ́вственными чꙋ́вствомъ, по рече́нномꙋ. А҆́ще и҆ креще́нїемъ вспомоществꙋ́еми є҆смы̀ ѡ҆чища́еми, и҆ возвыша́еми: ѻ҆ба́че є҆ли́кѡ возмо́жно на́мъ, въ мы́сленныхъ ᲂу҆пражнѧ́тисѧ подоба́етъ, а҆ не въ чꙋ́вственныхъ, и҆ тѣ́мъ ᲂу҆дивлѧ́тисѧ, и҆ та̑ѧ хотѣ́ти: ѿ чꙋ́вственныхъ же не чесомꙋ́же сво́йственнѣ ᲂу҆дивлѧ́тисѧ, нижѐ наслади́тисѧ <anchor type="page" number="1089"/> восхотѣ́ти. Вои́стиннꙋ бо таковы́й ни є҆ди́нагѡ къ ᲂу҆́мнымъ сло́ва и҆мѣ́ти мни́тсѧ. Є҆ли́кѡ же сꙋщество̀ сꙋщества̀ толи́кѡ и҆ добро́та добро́ты чꙋ́днѣйша є҆́сть. Вмѣ́стѡ же благолѣ́пнѣйшагѡ стꙋ́днѣйшее, и҆ вмѣ́стѡ честнѣ́йшагѡ безче́стнѣйшее жела́ти, ко́е не превосхо́дитъ безꙋ́мїе; И҆ сїѧ̑ ᲂу҆́бѡ ѿ ѻ҆бои́хъ тва́рехъ чꙋ́вственныхъ и҆ ᲂу҆́мныхъ. Что́ же рещѝ мо́жемъ ѡ҆ сꙋ́щемъ превы́ше си́хъ є҆гда̀ и҆ семꙋ̀ предполага́емъ безѡбра́зное вещество̀, и҆ не благолѣ́пное; Се́й ᲂу҆́бѡ є҆́сть по́двигъ, є҆́же внима́ти себѣ̀ со ѻ҆па́сствомъ, да ᲂу҆́мныхъ при́снѡ наслажда́емсѧ, къ тѣ̑мъ и҆ ᲂу҆́мъ и҆ жела́нїе простира́юще, да николи́же ѿ си́хъ ѡ҆крада́еми бꙋ́демъ чꙋ́вственныхъ, ѿвле́кшесѧ ктомꙋ̀ чꙋ́вствомъ, ꙗ҆́кѡ ᲂу҆дивлѧ́тисѧ веще́мъ ѡ҆ себѣ̀ самы́хъ сꙋ́щымъ. Но а҆́ще и҆ чꙋ́вство подоба́етъ ᲂу҆потреби́ти, сегѡ̀ ра́ди ᲂу҆потреби́ти подоба́етъ, да ѿ тва́рей творца̀ позна́емъ, въ тѣ́хъ зрѧ́ще ѻ҆́нагѡ ꙗ҆́кѡ въ вода́хъ со́лнце. Занѐ ѡ҆́брази сꙋ́ть въ сꙋ́щихъ пе́рвагѡ всѣ́хъ вино́вника, є҆ли́кѡ ѻ҆́нымъ вмѣсти́тельно. Сїѐ ᲂу҆́бѡ є҆́сть и҆справле́нїе на́ше: ка́кѡ же то̀ и҆спра́вити, разсмотрѣ́ти подоба́етъ. Рече́но бо є҆́сть, ꙗ҆́кѡ тѣ́ло наслажда́тисѧ жела́етъ сво́йственными себѣ̀ вещьмѝ посре́дствомъ чꙋ́вствъ, є҆́же проти́вно є҆́сть произволе́нїю дꙋшѝ: и҆ є҆ли́кѡ бо́лѣе ᲂу҆крѣплѧ́етсѧ тѣ́ло, бо́лѣе жела́етъ. Сегѡ̀ ᲂу҆́бѡ ра́ди да пече́тсѧ дꙋша̀, всѣ̑мъ чꙋ́вствамъ ᲂу҆здꙋ̀ наложи́ти, да не чꙋ́вственными наслажда́емсѧ, ꙗ҆́коже рече́сѧ. Зане́же па́че ᲂу҆крѣплѧ́ѧсѧ тѣ́ло, па́че ᲂу҆стремлѧ́етсѧ: па́че же ᲂу҆стремлѧ́етсѧ, неꙋдободержи́мо быва́етъ: тща́тисѧ ᲂу҆́бѡ подоба́етъ дꙋшѣ̀, ѡ҆ ᲂу҆мерщвле́нїи ѻ҆́нагѡ посто́мъ, бдѣ́нїемъ, стоѧ́нїемъ, долꙋлега́нїемъ, не ѡ҆мове́нїемъ, и҆ всѧ́кимъ и҆ны́мъ ѕлострада́нїемъ, да ᲂу҆вѧди́въ си́лꙋ тогѡ̀, ᲂу҆до́бь ᲂу҆правлѧ́емо и҆́мать и҆ благопослꙋ́шно къ ᲂу҆́мнымъ свои̑мъ дѣѧ́нїѧмъ. Сїе́ бо бѣ̀ предлежа́щее ко и҆справле́нїю: но занѐ сїѧ̑ жела́ти ᲂу҆́бѡ ᲂу҆до́бно, твори́ти же не ᲂу҆до́бно, и҆ многоразли̑чны сꙋ́ть си́хъ и҆справле́нїй погрѣшє́нїѧ, а҆́ще и҆ вельмѝ вне́млетъ кто̀, ча́стѡ чꙋ́вствꙋ ѡ҆крада́ющꙋ: тре́тїе ᲂу҆мы́слисѧ врачевство̀ моли́тва, и҆ сле́зы. Мл҃тва бо бл҃годаре́нїе и҆́мать ѡ҆ да́нныхъ благи́хъ, и҆ проше́нїе ѡ҆ставле́нїѧ грѣхѡ́въ, и҆ ᲂу҆крѣплѧ́ющыѧ <anchor type="page" number="1090"/> впре́дь си́лы. И҆́бо кромѣ̀ бж҃е́ственныѧ по́мощи, ꙗ҆́коже и҆ пре́жде рече́сѧ, ничто́же мо́жетъ и҆спра́вити дꙋша̀, є҆ще́ же соедине́нїе съ жела́емымъ, и҆ наслажде́нїе, и҆ соверше́нное жела́тельныѧ си́лы ко ѻ҆́номꙋ наклоне́нїе. Є҆́же и҆справле́нїѧ ча́сть є҆́сть и҆зрѧ́днѣйшаѧ, дабы̀ ᲂу҆вѣща́ти хотѣ́нїе, сїѧ̑, є҆ли́кѡ возмо́жно, ѕѣлѡ̀ хотѣ́ти. Сле́зы же мно́гꙋ и҆́мꙋтъ си́лꙋ, и҆ ѡ҆ грѣсѣ́хъ бо ᲂу҆милостивлѧ́ютъ влⷣкꙋ, и҆ прибыва́ющыѧ на́мъ ѿ чꙋ́вственныѧ сла́сти сквє́рны ѡ҆чища́ютъ, и҆ къ гѡ́рнимъ воскрилѧ́ютъ жела́нїе: и҆ сїѧ̑ сꙋ́ть та́кѡ. Послѣ́дꙋющее ᲂу҆̀бо ѿ тѣ́хъ и҆справле́нїе, є҆́сть ᲂу҆́мныхъ видѣ́нїе, и҆ жела́нїе соверше́нное. Ѿсю́дꙋ же пло́ти ᲂу҆кроще́нїе, є҆гѡ́же ча́сти, и҆ поще́нїе, и҆ цѣломꙋ́дрїе, и҆ про́чее всѐ є҆ди́но ра́ди дрꙋга́гѡ соверша́емое: ра́ди си́хъ и҆ съ си́ми моли́тва. Всѧ́кое же ѿ тѣ́хъ на мно́жайшыѧ ча̑сти раздѣлѧ́етсѧ. Ꙗ҆́коже бо та̑ и҆ны́хъ ра́ди быва́ютъ, та́кѡ и҆на̑ѧ тѣ́хъ ра́ди. Никто́же да мни́тъ славолю́бїе и҆ сребролю́бїе тѣ́лꙋ прили́чествовати: тѣ́лꙋ бо сластолю́бїе то́чїю прили́чествꙋетъ: є҆мꙋ́же врачевство̀ поле́зно ѡ҆брѣ́тесѧ, ᲂу҆мерщвле́нїе тѣ́ла. Речє́ннаѧ же ѻ҆боѧ̀ славолю́бїе, глаго́лю, и҆ сребролю́бїе, порождє́нїѧ сꙋ́ть неразꙋ́мїѧ. Ѿ неискꙋ́са бо и҆́стинныхъ бла̑гъ дꙋша̀ и҆ невѣ́дѣнїѧ ᲂу҆́мныхъ, лѡ́жнаѧ вы́мысли блага̑ѧ. Бога́тствомъ мнѧ́щисѧ воспо́лнити лише́нїе: вкꙋ́пѣ же и҆ сластолю́бїѧ и҆ славолю́бїѧ ра́ди ѡ҆ бога́тствѣ пече́тсѧ, є҆́же са́мо по себѣ̀ ꙗ҆́коже и҆ и҆́но ко́елибо добро̀, ѻ҆ба́че не и҆́стинное, ѡ҆ не́мже глаго́лемъ, ꙗ҆́кѡ ѿ невѣ́дѣнїѧ и҆́стинныхъ бла̑гъ быва́етъ сїѐ. Славолю́бїе же, не скꙋ́дости ра́ди тѣле́сныѧ: ни ма́лагѡ бо въ лише́нїи тѣле́сныхъ потре́бъ ᲂу҆тѣше́нїѧ ѡ҆ тогѡ̀ не быва́етъ. Но ѿ неискꙋ́са и҆ невѣ́дѣнїѧ пе́рвагѡ добра̀, и҆ и҆́стинныѧ сла́вы. И҆ сегѡ̀ вино́вно, и҆ вкра́тцѣ рещѝ, всѣ́хъ ѕѡ́лъ ко́рень є҆́сть неразꙋ́мїе. Не возмо́жно бо веще́й є҆стество̀, ꙗ҆́коже подоба́етъ, пости́гшꙋ, ѿкꙋ́дꙋ произы́де ка́ждое, и҆ ка́мѡ ѡ҆браща́етсѧ, та́же сво́й коне́цъ презрѣ́вшꙋ, къ земны̑мъ стреми́тисѧ: не бо̀ хо́щетъ дꙋша̀ ви́димагѡ добра̀: а҆́ще же ѿ навыкнове́нїѧ и҆ мꙋ́чима быва́етъ: но и҆ навыкнове́нїе побѣди́ти мо́жетъ ѻ҆на̀. Но ѻ҆ба́че, є҆гда̀ є҆щѐ не бѣ̀ навыкнове́нїе, по невѣ́дѣнїю прельща́шесѧ. Тѣ́мже <anchor type="page" number="1091"/> ѿ пе́рвѣйшихъ пе́рвѣе тща́тисѧ подоба́етъ, и҆ ѡ҆ сꙋ́щихъ пра́вѡ мы́слити, та́же послѣ́довательнѣ хотѣ́нїе къ пе́рвомꙋ добрꙋ̀ возвыша́ти: всѧ̑ же ви̑димаѧ презрѣ́ти, позна́вшемꙋ мно́гꙋ си́хъ сꙋетꙋ̀. Что́ бо къ на́шемꙋ концꙋ̀ спосо́бствꙋетъ; И҆ да рекꙋ̀ всѐ вкра́тцѣ: є҆ди́но то́чїю є҆́сть дѣ́ло слове́сныѧ въ тѣ́лѣ дꙋшѝ, своегѡ̀ конца̀ жела́ти. Занѐ хотѣ́нїѧ дѣ́йство кромѣ̀ ра́зꙋма не дви́жимо є҆́сть. Сегѡ̀ ра́ди ᲂу҆́мнѣ дѣ́йствовати воспрїѧ́хомъ. А҆́ще ли ᲂу҆̀бо хотѣ́нїѧ ра́ди разꙋмѣва́ти, а҆́ще ли же и҆ тогѡ̀ самогѡ̀ ра́ди, и҆ хотѣ́нїѧ ра́ди є҆́же и҆ па́че мни́тсѧ. Бл҃же́нство бо, є҆гѡ́же не то́чїю вино́вно, но и҆ ѡ҆́бразъ здѣ́шнее подви́жническое житїѐ. Ѻ҆боѧ̑ и҆́мать дѣ̑йства, разꙋмѣ́нїе же и҆ хотѣ́нїе, си́рѣчь, любо́вь и҆ сла́дость. А҆́ще ли ᲂу҆́бѡ ѻ҆́ба дѣ̑йства, а҆́ще ли є҆ди́но ѿ двꙋ́хъ є҆́сть гла́внѣйшее, да любомꙋ́дрствꙋютъ ѡ҆ се́мъ хотѧ́щїе. Ны́нѣ же ѻ҆боѧ̑ полага́емъ дѣ̑йства, ѿ ни́хже ѻ҆́во ᲂу҆́бѡ видѣ́нїе, ѻ҆́во же дѣѧ́нїе нарица́емъ. Не возмо́жно же є҆ди́но ѿ двꙋ́хъ без̾ дрꙋга́гѡ ѡ҆брѣстѝ въ высоча́йшихъ си́хъ дѣ́йствахъ: въ ни́жнихъ же и҆ послѣ́дꙋющихъ ѻ҆́нымъ, возмо́жно. Є҆ли̑ка же возбранѧ́ютъ си̑мъ дѣ́йствамъ, и҆лѝ и҆ къ сопроти̑внымъ ᲂу҆клонѧ́ютсѧ, ѕлѡ́бы нарица́емъ: є҆ли̑ка же вспомоществꙋ́ютъ, и҆лѝ и҆ препѧ́тствїй свобожда́ютъ, добродѣ̑тели: дѣ̑йства же, ꙗ҆̀же ѿ добродѣ́телей, и҆справлє́нїѧ: а҆ ꙗ҆̀же ѿ проти́вныхъ, престꙋплє́нїѧ и҆ прегрѣшє́нїѧ. Всѧ́кагѡ же дѣ́йства видотво́рное, а҆́ще ли къ го́ршемꙋ, а҆́ще ли къ лꙋ́чшемꙋ, намѣ́ренїе кра́йнѣйшее, є҆́же дѣ́йство є҆́сть сложе́но ѿ разꙋмѣ́нїѧ и҆ хотѣ́нїѧ бы́ти.</p>
<footer/>
</document>
