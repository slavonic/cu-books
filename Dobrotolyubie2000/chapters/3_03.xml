<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="682"/>Тогѡ́жде преподо́бнагѡ ѻ҆тца̀ на́шегѡ</p>
<p>ПЕТРА̀ ДАМАСКИНА̀.</p>
<p>Кни́га втора́ѧ.</p>
<p><small>Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма.</small></p>
<p>Сїѐ пе́рвое сло́во и҆ бꙋ́ква а҆́зъ,</p>
<p>Дꙋхо́внꙋю ѡ҆бде́ржитъ премꙋ́дрость.</p>
<p>Ꙗ҆́коже бо та́ѧ пи́сменъ всѣ́хъ</p>
<p>Нача́ло є҆́сть во всѧ́комъ ѧ҆зы́кѣ:</p>
<p>Та́кѡ всѣ́хъ добродѣ́телей и҆ сїѧ̀</p>
<p>Нача́ло є҆́сть, та́кожде и҆ коне́цъ па́ки всѣ́хъ.</p>
<p>Но ꙗ҆́коже а҆лфави́тъ є҆́сть</p>
<p>Дѣ́тское ᲂу҆че́нїе, без̾ негѡ́же</p>
<p>Не мо́щно и҆зꙋчи́тисѧ вы́шшымъ ᲂу҆че́нїѧмъ:</p>
<p>Си́це и҆ нача́ло ра́зꙋма,</p>
<p>Хотѧ̀ и҆ ѕѣлѡ̀ ма́ло є҆́сть, но без̾ негѡ́же</p>
<p>Ѿню́дъ не мо́жно ѡ҆брѣстѝ добродѣ́тели.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во а҃.</small></p>
<p>Нача́ло всѣ́хъ пи́сменъ во всѧ́комъ дїале́ктѣ є҆́сть, а҆, а҆́ще нѣ́цыи и҆ не вѣ́дѧтъ. И҆ нача́ло всѣ́хъ добродѣ́телей, дꙋхо́внаѧ премꙋ́дрость, хотѧ̀ па́ки коне́чное є҆́сть. Поне́же, а҆́ще сїѧ̑ не присоединѧ́етсѧ ᲂу҆мꙋ̀, не мо́жетъ человѣ́къ благо́е что̀ дѣ́ѧти, <anchor type="page" number="683"/> занѐ николи́же слꙋ́хъ и҆мѣ̀ ѡ҆ се́мъ: а҆́ще же коли́кѡ сподо́бисѧ слы́шати, сїѐ са́мое є҆́сть премꙋ́дрость. Но ꙗ҆́коже а҆лфави́тъ дѣ́тское є҆́сть ᲂу҆че́нїе, без̾ сегѡ́ же не мо́щно ѡ҆брѣстѝ премꙋ́дрости, и҆ да̑льнимъ наꙋчи́тисѧ ᲂу҆че́нїѧмъ: та́кѡ и҆ нача́ло ра́зꙋма, а҆́ще и҆ ѕѣлѡ̀ ма́ло є҆́сть, но кромѣ̀ є҆гѡ̀ ѿню́дъ не мо́щно ѡ҆брѣстѝ добродѣ́тели. Сегѡ̀ ра́ди бою́сѧ написа́ти что́либо ѡ҆ премꙋ́дрости, немꙋ́дръ сы́й всѧ́кѡ. И҆́бо, ꙗ҆́коже мню̀, четы́ри сꙋ́ть ᲂу҆строѧ̑ющаѧ ᲂу҆́мъ, ко є҆́же мощѝ глаго́лати разли̑чїѧ: и҆лѝ благода́ть вышеєсте́ственна и҆ блаже́нство: и҆лѝ чистота̀ ѿ по́двига по бз҃ѣ быва́емаѧ, и҆ могꙋ́щаѧ въ нача́льнꙋю красотꙋ̀ привестѝ дꙋ́шꙋ: и҆лѝ и҆скꙋ́съ да́льнихъ ᲂу҆че́нїй, наказа́нїемъ человѣ́ческимъ, и҆ дѣ́йствованїемъ внѣ́шнїѧ мꙋ́дрости: и҆лѝ па́ки проклѧ́таѧ и҆ сатани́нскаѧ пре́лесть ѿ горды́ни и҆ бѣсо́вскагѡ лꙋка́вства дѣ́йствꙋема, и҆ премѣ́на є҆стества̀. А҆́зъ же всѣ́хъ предрече́нныхъ неприча́стенъ сы́й, ка́кѡ могꙋ̀ писа́ти, недоꙋмѣва́ю. Не вѣ́мъ, не ка́кѡ ли вѣ́ра ва́ша, и҆́же къ семꙋ̀ нꙋ́дите по бз҃ѣ, привлече́тъ благода́ть къ тро́сти: поне́же ᲂу҆́мъ и҆ рꙋка̀ моѧ̀ недосто́йни сꙋ́ть и҆ нечи́сти. Вѣ́мъ ꙗ҆́снѡ ѿ и҆скꙋ́са, ꙗ҆́коже и҆ бы́сть мѝ мно́гажды сїѐ, и҆ быва́етъ при́снѡ. Є҆ли́жды бо, вѣ́рꙋйте мѝ ѻ҆тцы̀, хотѣ́хъ писа́ти что̀, не мого́хъ во ᲂу҆́мъ сегѡ̀ привестѝ, пре́жде не́же держа́ти мѝ тро́сть, но то́чїю разꙋмѣ́нїе мно́жицею ма́лое ѿ писа́нїѧ, и҆лѝ ѿ слы́шанїѧ, и҆ зрѣ́нїѧ чегѡ́либо ѿ чꙋ́вственныхъ веще́й мі́ра винꙋ̀ взима́ше ᲂу҆́мъ. И҆ внегда̀ держа́ти мѝ тро́сть, и҆ писа́нїе начина́ти, а҆́бїе ѡ҆брѣта́хъ ве́щь, ю҆́же хотѣ́хъ писа́ти, ѡ҆ не́йже и҆мѣ́хъ понꙋжда́юща писа́ти сїѐ. И҆ та́кѡ безпрепѧ́тнѡ и҆ без̾ сꙋмнѣ́нїѧ пишꙋ̀ та̑, є҆ли́кѡ благомо́ществꙋетъ рꙋка̀, ника́коже и҆мꙋ́щаѧ медле́нїе. Но а҆́ще что̀ влага́етъ бг҃ъ во ѡ҆мраче́нное моѐ се́рдце, сїѐ пишꙋ̀ безпопечи́тельнѡ. Мню́ же, да не кажꙋ́сѧ и҆мѣ́ти, є҆́же воспрїѧ́хъ ѿ моли́твъ дрꙋга́гѡ нѣ́коегѡ, по словесѝ лѣ́ствичника, ѿ а҆по́стола словеса̀ взе́мшагѡ, глаго́летъ бо: Что́ же и҆́маши, є҆гѡ́же нѣ́си прїѧ́лъ; а҆́ще же и҆ прїѧ́лъ є҆сѝ, что̀ хва́лишисѧ, ꙗ҆́кѡ не прїе́мь<footnote lang="cu">а҃ Кор. гл. д҃, ст. з҃.</footnote>, но са́мъ творѧ́й; И҆́бо <anchor type="page" number="684"/> приходѧ́щыѧ мы̑сли самодви́жнѣ во ᲂу҆́мъ безмо́лвствꙋющихъ по бз҃ѣ без̾ разсмотре́нїѧ прїе́млемы сꙋ́ть, ꙗ҆́коже глаго́летъ ст҃ы́й і҆саа́къ. А҆ є҆́же разсмотрѧ́ти комꙋ̀, своѐ є҆́сть разꙋмѣ́нїе. И҆ ст҃ы́й а҆нтѡ́нїй глаго́летъ: Всѧ́кое дѣ́ло, и҆лѝ сло́во до́лжно и҆мѣ́ти свидѣ́тельство ѿ бж҃е́ственныхъ писа́нїй. Сегѡ̀ ра́ди, ꙗ҆́коже нѣ́когда ѻ҆сли́ца валаа́мова проглаго́ла<footnote lang="cu">Чи́сл. гл. к҃в, ст. к҃и.</footnote>: та́кѡ и҆ а҆́зъ ны́нѣ начнꙋ̀ писа́ти, не ᲂу҆чѧ̀, да не бꙋ́детъ, но ко ѡ҆бличе́нїю ѻ҆каѧ́нныѧ моеѧ̀ дꙋшѝ, ꙗ҆́кѡ да хотѧ̀ слове́съ ᲂу҆срамѧ́сѧ, ꙗ҆́коже глаго́летъ лѣ́ствичникъ, начне́тъ дѣ́ланїе, не дѣ́ло стѧжа́въ, но сло́во си́рѣчь. Кто́ же вѣ́сть, а҆́ще жи́ти и҆́мамъ, и҆ писа́ти возмогꙋ̀, и҆лѝ па́ки вы̀ дѣла̀ соверши́ти возмо́жете; Но ѻ҆ба́че ѻ҆боѝ начне́мъ ѻ҆боѧ̑, и҆ до чесѡ̀ кі́йждо доспѣ́ти возмо́жетъ: безвѣ́стна бо на́ша сме́рть, и҆ когда̀ прїи́детъ коне́цъ не вѣ́мы: всѧ̑ же провѣ́дѧщемꙋ бг҃ꙋ вѣ́дѡма на̑ша. Томꙋ̀ сла́ва во вѣ́ки вѣкѡ́въ, а҆ми́нь.</p>
<p>Пе́рвое сло́во ны́нѣ написа́сѧ наде́ждою.</p>
<p>Па́ки же сѐ втора́ѧ бꙋ́ква,</p>
<p>Вѣ́ди, глаго́лю, и҆ второ́е сло́во,</p>
<p>Кра́ткѡ рече́тсѧ съ си́мъ.</p>
<p>Вѣ́ра бо ражда́етъ и҆́нꙋ и҆ вели́кꙋ</p>
<p>Вѣ́рꙋ, ꙗ҆́коже глаго́лютъ ст҃і́и ѻ҆тцы̀,</p>
<p>Добродѣ́телей ѡ҆снова́нїе, ꙗ҆́коже речѐ</p>
<p>Сїю̀ положи́вый а҆пⷭ҇лъ гдⷭ҇нь.</p>
<p>Ѻ҆́ва ᲂу҆́бѡ кромѣ̀ дѣ́лъ зако́на быва́етъ,</p>
<p>Ѻ҆́ва же ѿ дѣ́лъ соверша́етсѧ.</p>
<p>Ѡ҆брѣта́етсѧ ᲂу҆́бѡ въ безмо́лвїи сїѧ̀:</p>
<p>Мно́гими же бра́ньми и҆справлѧ́етсѧ.</p>
<p>Ны́нѣ же нача́ло, благословѝ ѻ҆́тче!</p>
<p><anchor type="page" number="685"/><small>Сло́во в҃.</small></p>
<p>Хотѧ̀ преподо́бный ѻ҆те́цъ на́шъ і҆саа́къ показа́ти вѣ́рꙋ, ю҆́же речѐ а҆пⷭ҇лъ, ѡ҆снова́нїе бы́ти дѣ́ланїй по бз҃ѣ<footnote lang="cu">а҃ Кор. гл. г҃, ст. і҃.</footnote>: ю҆́же ᲂу҆́бѡ ѿ бж҃е́ственнагѡ креще́нїѧ прїѧ́хомъ благода́тїю хрⷭ҇то́вою, а҆ не ѿ дѣ́лъ. И҆ ꙗ҆́кѡ сїѧ̑ ражда́етъ вѣ́ры стра́хъ, и҆́мже и҆ за́повѣдей хране́нїе быва́етъ, и҆ терпѣ́нїе и҆скꙋше́нїй, ꙗ҆́коже глаго́летъ ст҃ы́й маѯі́мъ. И҆ ꙗ҆́кѡ по внегда̀ дѣ́лати на́мъ, тогда̀ быва́етъ въ на́съ вели́каѧ вѣ́ра видѣ́нїѧ, ѡ҆ не́йже речѐ гдⷭ҇ь: А҆́ще бы́сте и҆мѣ́ли вѣ́рꙋ ꙗ҆́кѡ зе́рно горꙋ́шно, и҆ прѡ́чаѧ<footnote lang="cu">Лꙋкѝ гл. з҃і, ст. ѕ҃.</footnote>. Речѐ, ꙗ҆́кѡ вѣ́ра и҆́на ѻ҆́бщаѧ правосла́вныхъ, си́рѣчь, пра̑выѧ догма́ты, ѡ҆ бз҃ѣ же, и҆ ѡ҆ є҆гѡ̀ тва́рехъ ᲂу҆́мныхъ же и҆ чꙋ́вственныхъ, ꙗ҆́коже бж҃їею благода́тїю ст҃а́ѧ собо́рнаѧ це́рковь прїѧ̀. И҆ и҆́на, ꙗ҆́же видѣ̑нїѧ, си́рѣчь ра́зꙋма, ꙗ҆́же ника́коже проти́витсѧ ражда́ющей ю҆̀, но па́че и҆звѣ́стнѣйшꙋ твори́ти ѻ҆бы́че. Занѐ сеѧ̀ ᲂу҆́бѡ ѿ слы́шанїѧ навыко́хомъ, полꙋчи́вше ѿ роди́телей бл҃гочести́выхъ, и҆ ᲂу҆чи́телей правосла́вныѧ вѣ́ры. Та́ѧ же, ѿ є҆́же вѣ́ровати пра́вѡ, и҆ боѧ́тисѧ гдⷭ҇а, въ него́же вѣ́ровахомъ, ражда́етсѧ. Ѿ стра́ха бо за́пѡвѣди храни́ти предреко́хомъ, и҆ сегѡ̀ ра́ди тѣлє́сныѧ добродѣ̑тели дѣ́лати восхотѣ́хомъ, безмо́лвїе, глаго́лю по́стъ, бдѣ́нїе ᲂу҆мѣ́ренно, ѱалмопѣ́нїе, моли́твꙋ, чте́нїе, и҆ вопроша́ти во и҆скꙋ́сѣ сꙋ́щихъ ѡ҆ всѧ́комъ по́мыслѣ, сло́вѣ же и҆ начина́нїи. Да сицевы́хъ ра́ди дѣѧ́нїй ѡ҆чища́етсѧ ᲂу҆́бѡ тѣ́ло нечи́стыхъ страсте́й, глаго́лю же, чревобѣ́сїѧ и҆ блꙋда̀, и҆ стѧжа́нїй и҆зли́шнихъ, дово́льни сꙋ́щими, по а҆по́столꙋ<footnote lang="cu">а҃ Тїм. гл. ѕ҃, ст. и҃.</footnote>: и҆ ѿсю́дꙋ полꙋча́етъ человѣ́къ крѣ́пость, во є҆́же пребыва́ти по бз҃ѣ безпопечи́тельнѡ. Навыка́етъ ѿ писа́нїй и҆ и҆скꙋ́сныхъ человѣ̑къ ѡ҆ бж҃е́ственныхъ догма́тѣхъ же и҆ за́повѣдѧхъ, и҆ ѿсю́дꙋ про́чїихъ ѻ҆́смь нача́льнѣйшихъ ѕло́бы презира́ти начина́етъ. И҆ разꙋмѣва́ѧ прещє́нїѧ, бои́тсѧ бг҃а не про́стѣ, но ꙗ҆́кѡ бг҃а, по ст҃о́мꙋ ні́лꙋ. И҆ ѿ сегѡ̀ стра́ха начина́етъ въ ра́зꙋмѣ храни́ти за́пѡвѣди. И҆ є҆ли́кѡ те́рпитъ сме́рть ѡ҆ ко́ейждо за́повѣди <anchor type="page" number="686"/> по произволе́нїю, толи́кѡ прихо́дитъ въ вѧ́щшїй ра́зꙋмъ, и҆ созерца́етъ быва́ємаѧ въ себѣ̀ ѿ благода́ти хрⷭ҇то́вы. И҆ ѿ сегѡ̀ вѣ́рꙋетъ, ꙗ҆́кѡ вои́стиннꙋ ве́лїѧ є҆́сть вѣ́ра правосла́вныхъ, и҆ жела́ти начина́етъ ᲂу҆гожда́ти бг҃ꙋ. И҆ не ктомꙋ̀ ꙗ҆́коже пе́рвѣе сомнѣва́етсѧ ѡ҆ бж҃їей по́мощи, но всю̀ свою̀ печа́ль, по проро́кꙋ, на гдⷭ҇а возверза́етъ<footnote lang="cu">Ѱал. н҃д, ст. к҃г.</footnote>. И҆ ꙗ҆́коже глаго́летъ вели́кїй васі́лїй, ꙗ҆́кѡ хотѧ́й ве́лїю вѣ́рꙋ въ себѣ̀ и҆мѣ́ти, не до́лженъ ѿню́дъ пещи́сѧ ѡ҆ свое́й жи́зни и҆лѝ сме́рти. Но а҆́ще и҆ ѕвѣ́рѧ ᲂу҆́зритъ, а҆́ще и҆ воста̑нїѧ бѣсѡ́въ, и҆лѝ лꙋка́выхъ человѣ̑къ, ника́коже ᲂу҆жаса́етсѧ, разꙋмѣва́ѧ, ꙗ҆́кѡ є҆ди́нагѡ творца̀ сꙋ́ть созда̑нїѧ, и҆ ꙗ҆́кѡ сорабѝ томꙋ̀ сꙋ́ть, и҆ не и҆́мꙋтъ вла́сти на не́мъ, а҆́ще не бг҃ъ попꙋ́ститъ: є҆гѡ́ бо є҆ди́нагѡ, ꙗ҆́кѡ и҆мꙋ́ща вла́сть, подоба́етъ боѧ́тисѧ, ꙗ҆́коже речѐ са́мъ гдⷭ҇ь: покажꙋ̀ ва́мъ, когѡ̀ да бои́тесѧ, и҆ речѐ: Оу҆бо́йтесѧ и҆мꙋ́щагѡ вла́сть и҆ дꙋ́шꙋ и҆ тѣ́ло вве́ргнꙋти въ гее́ннꙋ<footnote lang="cu">Лꙋкѝ гл. в҃і, ст. є҃.</footnote>. И҆ да ᲂу҆тверди́тъ сло́во, глаго́летъ: Є҆́й глаго́лю ва́мъ, тогѡ̀ ᲂу҆бо́йтесѧ: и҆ пра́веднѣ. А҆́ще же ᲂу҆́бѡ бы́лъ бы дрꙋгі́й, и҆мѣ́ѧй вла́сть кромѣ̀ бг҃а, подоба́ше бы на́мъ тогѡ̀ боѧ́тисѧ, а҆ поне́же ѻ҆́нъ є҆ди́нъ є҆́сть нбⷭ҇ныхъ и҆ преиспо́днихъ творе́цъ и҆ влⷣка, то̀ кромѣ̀ є҆гѡ̀ кто̀ є҆́сть могꙋ́щїй что̀ твори́ти; А҆́ще глаго́летъ кто̀, ꙗ҆́кѡ сꙋ́ть тва̑ри и҆мꙋ́щыѧ самовла́стїе, рекꙋ̀ и҆ а҆́зъ, ꙗ҆́кѡ и҆́мꙋтъ ᲂу҆́бѡ ᲂу҆́мныѧ си̑лы, и҆ человѣ́цы, подо́бнѣ и҆ бѣ́си. Но чи́ни ᲂу҆́бѡ нбⷭ҇ныхъ безпло́тныхъ, и҆ благі́е человѣ́цы ника́коже те́рпѧтъ вреди́ти кого̀ сорабѡ́въ, а҆́ще и҆ ѕѣлѡ̀ лꙋка́въ є҆́сть, но па́че ᲂу҆щедрѧ́ютъ, и҆ бг҃а ѡ҆ не́мъ мо́лѧтъ, ꙗ҆́коже глаго́летъ вели́кїй а҆ѳана́сїй. Лꙋка́вїи же человѣ́цы, и҆ и҆́хъ ᲂу҆чи́тели ѕло́бнїи бѣ́си хотѧ́тъ ᲂу҆́бѡ, но не мо́гꙋтъ ѿню́дъ вреди́ти кого̀, а҆́ще не гдѣ̀ са́мъ винꙋ̀ да́стъ ѡ҆ста́вленꙋ бы́ти ѿ бг҃а дѣ́лъ ра́ди лꙋка́выхъ: и҆ сїѐ къ наказа́нїю є҆гѡ̀ и҆ спасе́нїю быва́етъ ѿ пребл҃га́гѡ бг҃а, а҆́ще хо́щетъ и҆ са́мъ благода́рнымъ терпѣ́нїемъ и҆спра́витисѧ ѿ своеѧ̀ ѕло́бы. А҆́ще же нѝ, къ по́льзѣ и҆на́гѡ, ꙗ҆́кѡ хотѧ́щꙋ самомꙋ̀ всеблаго́мꙋ бг҃ꙋ всѣ̑мъ спасти́сѧ. И҆скꙋшє́нїѧ же пра́ведныхъ и҆ <anchor type="page" number="687"/> ст҃ы́хъ человѣ̑къ по благоволе́нїю бж҃їю быва́ютъ, къ ᲂу҆соверше́нїю дꙋ́шъ и҆́хъ, и҆ посрамле́нїю врагѡ́въ и҆́хъ бѣсѡ́въ. Сїѧ̑ ᲂу҆̀бо въ ра́зꙋмѣ прїе́млѧ дѣ́латель бж҃е́ственныхъ за́повѣдей хрⷭ҇то́выхъ, вѣ́рꙋетъ не про́стѣ, ꙗ҆́кѡ бг҃ъ є҆́сть хрⷭ҇то́съ, и҆ ꙗ҆́кѡ мо́жетъ, сего́ бо бѣ́си ѿ дѣ́лъ ви́дѣша и҆ вострепета́ша, но ꙗ҆́кѡ всѧ̑ є҆мꙋ̀ возмѡ́жна, и҆ всѧ́каѧ во́лѧ є҆гѡ̀ є҆́сть блага́ѧ, и҆ кромѣ̀ є҆гѡ̀ не мо́жетъ что̀ бы́ти. И҆ сегѡ̀ ра́ди не хо́щетъ таковы́й кромѣ̀ бж҃е́ственныѧ во́ли что̀ твори́ти, а҆́ще и҆ жи́знь є҆́сть. А҆́ще не мо́жно ѡ҆брѣстѝ сегѡ̀, но па́че бж҃їѧ во́лѧ жи́знь є҆́сть вѣ́чнаѧ, и҆ ѕѣлѡ̀ блага́ѧ: хотѧ̀ и҆ ка́жетсѧ нѣ̑кїимъ приско́рбно дѣ́ланїе таковы́ѧ жи́зни. И҆ сегѡ̀ ра́ди невѣ́рнагѡ го́ршїй є҆́сть ѻ҆каѧ́нный: ꙗ҆́кѡ не хощꙋ̀ дѣ́лати, да ѡ҆брѧ́щꙋ ве́лїю вѣ́рꙋ, и҆ є҆́ю прїидꙋ̀ въ стра́хъ бж҃їй и҆ нача́ло премꙋ́дрости дꙋ́ха. Но ѻ҆вогда̀ ᲂу҆́бѡ во́льнѣ смѣжи́въ дꙋшє́вныѧ ѻ҆́чи, престꙋпа́ю зако́нъ, ѻ҆вогда́ же ѿ забве́нїѧ ѡ҆мрача́емь въ соверше́нное прихожꙋ̀ невѣ́дѣнїе, и҆ ѿсю́дꙋ не разꙋмѣва́ю поле́знагѡ дꙋшѣ̀ мое́й, и҆ въ лꙋка́вый прише́дъ ѻ҆бы́чай, въ навыкнове́нїи быва́ю ѕло́бы. Ꙗ҆́коже а҆́ще и҆ восхощꙋ̀ ѡ҆брати́тисѧ ѿкꙋ́дꙋ и҆спадо́хъ, но не могꙋ̀: занѐ прегра́да быва́етъ моѧ̀ во́лѧ, разлꙋча́ющаѧ мѧ̀ ѿ бг҃а, ꙗ҆́коже глаго́лютъ ѻ҆тцы̀, и҆ не хощꙋ̀ трꙋди́тисѧ, во є҆́же разрꙋши́ти прегра́дꙋ сїю̀. А҆́ще бо и҆мѣ́лъ бы вѣ́рꙋ, ѿ дѣ́лъ покаѧ́нїѧ быва́емꙋ, возмо́глъ бы рещѝ: бг҃омъ мои́мъ прїидꙋ̀ стѣ́нꙋ<footnote lang="cu">Ѱал. з҃і, ст. л҃.</footnote>, и҆ не ᲂу҆боѧ́лсѧ бы ѿ сомнѣ́нїѧ, глаго́лѧ са́мъ въ себѣ̀: Оу҆̀бо что̀ срѣ́титъ мѧ̀, внегда̀ ᲂу҆стреми́тисѧ мѝ прейтѝ высотꙋ̀ стѣны̀; Нѣ́сть ли про́пасти та́мѡ; Ꙗ҆́кѡ да не возмо́гши горѣ̀ прейтѝ, па́дъ па́ки ѡ҆бращꙋ́сѧ ни́зꙋ по трꙋдѣ̀: и҆ и҆́на мнѡ́га сицева̑ѧ. И҆́бо и҆мѣ́ѧй вѣ́рꙋ, ꙗ҆́кѡ бг҃ъ бли́зъ є҆́сть, и҆ не дале́че, николи́же мы́слитъ сїѧ̑, но къ бг҃ꙋ и҆мꙋ́щемꙋ всѧ́кꙋю си́лꙋ и҆ вла́сть, и҆ всѧ́кꙋю благода́ть и҆ человѣколю́бїе, а҆́бїе притека́етъ, да пости́гнетъ, не ꙗ҆́кѡ воздꙋ́хъ бїѧ̀, но пла́ваѧ вы́шнихъ и҆́щетъ. И҆ всѧ́кꙋю во́лю до́лꙋ ѡ҆ста́вивый, къ бж҃е́ственной во́лѣ пꙋтеше́ствꙋетъ, <anchor type="page" number="688"/> да́же ѧ҆зы́ки но́выми слы́шалъ бы и҆ са́мъ, и҆лѝ и҆ глаго́лалъ бы подо́бнѣ та̑инства познава́ѧ. И҆ ѿ си́лы дѣ́йственныѧ въ си́лꙋ видѣ́нїѧ восхо́дитъ, па́че же прїе́млетъ, благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ держа́ва во вѣ́ки, а҆ми́нь.</p>
<p>Тре́тїй ᲂу҆́бѡ є҆́сть въ бꙋ́квахъ глаго́ль.</p>
<p>Тре́тїе же сѐ сло́во ѡ҆ стра́сѣ.</p>
<p>Два́ бо сꙋ́ть стра̑ха гдⷭ҇нѧ:</p>
<p>Вводи́тельный, ᲂу҆далѧ́ѧй ѿ ѕло́бы,</p>
<p>И҆ соверше́нный, и҆́же дѣ́йствꙋетсѧ ᲂу҆се́рднѣ.</p>
<p>Ны́нѣ же нача́ло, благословѝ ѻ҆́тче!</p>
<p><small>Сло́во г҃.</small></p>
<p>Чревобѣ́сїе є҆́сть пе́рвое и҆з̾ ѻ҆смѝ нача̑лъ ѕло́бы. Бж҃е́ственный же стра́хъ, и҆ пе́рваѧ за́повѣдь всѧ̑ низлага́етъ. И҆ не и҆мѣ́ѧй сегѡ̀ нижѐ и҆́но бла́го и҆мѣ́ти мо́жетъ. Ка́кѡ бо не боѧ́йсѧ, за́повѣдь храни́ти возмо́жетъ; а҆́ще въ чесо́мъ и҆ въ любо́вь доспѣ̀ таковы́й. Ѻ҆ба́че и҆ се́й ѿ стра́ха нача́тъ, а҆́ще подо́бнѣ и҆ не познава́етъ, ка́кѡ пре́йде ѿ негѡ̀ стра́хъ вводи́тельный, а҆́ще же глаго́летъ кто̀, ꙗ҆́кѡ и҆ны́мъ пꙋте́мъ ше́ствова къ любвѝ, плѣне́нъ бы́сть, и҆лѝ ѿ дꙋхо́вныѧ ра́дости, и҆лѝ ѿ нечꙋ́вствїѧ, ꙗ҆́коже преше́дше спѧ́щїи рѣкꙋ̀, по словесѝ ст҃а́гѡ є҆фре́ма<footnote lang="cu">Въ про́логѣ ное́мврїа л҃ днѧ̀.</footnote>. Занѐ сицевы́й ѿ мно́гихъ бж҃їихъ благодѣѧ́нїй, и҆́хже сподо́бисѧ благода́тїю, ᲂу҆жа́ссѧ, лю́битъ благодѣ́телѧ. Є҆гда́ же кто̀ нечꙋ́вственнѣ живѧ̀ въ сластолю́бїи и҆ сла́вѣ, ꙗ҆́коже бога́тый ѻ҆́ный, и҆ мнѧ̀ ꙗ҆́кѡ ᲂу҆мѧгчева́еми ѿ стра́ха, и҆ во и҆скꙋше́нїѧхъ пребыва́юще, ѿ грѣхѡ́въ стра́ждꙋтъ, возвыша́етсѧ над̾ си́ми горды́нею, мнѧ̀ себѐ досто́йна такова́гѡ ѡ҆слабле́нїѧ, є҆го́же ᲂу҆лꙋчѝ недосто́инъ сы́й, ѿ є҆́же недосто́йна себѐ сотвори́ти бꙋ́дꙋщїѧ жи́зни, и҆ безслове́снымъ любле́нїемъ привре́менныхъ веще́й ѡ҆мрача́етсѧ. И҆ мо́жетъ бы́ть мни́тъ, ꙗ҆́кѡ <anchor type="page" number="689"/> въ любо́вь доспѣ̀, и҆ сегѡ̀ ра́ди благодѣ́тельствꙋетсѧ па́че ѻ҆́нѣхъ: занѐ не ᲂу҆разꙋмѣ̀ бж҃їѧ ѡ҆ себѣ̀ снисхожде́нїѧ. Тѣ́мже и҆ безѿвѣ́тенъ на сꙋдѣ̀ ѡ҆брѧ́щетсѧ таковы́й, и҆ ᲂу҆слы́шитъ пра́веднѣ: Ꙗ҆́кѡ воспрїѧ́лъ є҆сѝ блага̑ѧ въ животѣ̀ твое́мъ<footnote lang="cu">Лꙋкѝ гл. ѕ҃і, ст. к҃є.</footnote>. И҆ сїѐ и҆звѣ́стно, ꙗ҆́кѡ мно́гїе сꙋ́ть ѿ невѣ́рныхъ таковы́е недосто́йнѣ благодѣ́тельствꙋеми, и҆ никто̀ и҆з̾ благомꙋ́дрствꙋющихъ ᲂу҆блажа́етъ и҆̀хъ, и҆лѝ глаго́летъ, ꙗ҆́кѡ досто́йни сꙋ́ть любвѝ бж҃їѧ, и҆лѝ бг҃а лю́бѧтъ, и҆ сегѡ̀ ра́ди благоде́нствꙋютъ мо́жетъ бы́ть по жи́зни. И҆ сїѧ̑ ᲂу҆́бѡ си́це: стра́хъ же гдⷭ҇нь сꙋгꙋ́бъ є҆́сть, ꙗ҆́коже вѣ́ра ѻ҆́ва ᲂу҆́бѡ вводи́тельна, ѻ҆́ва же соверше́нна, и҆ ѿ вводи́тельной быва́ема. Боѧ́йсѧ бо мꙋ́къ бои́тсѧ ꙗ҆́коже ра́бъ, и҆ ᲂу҆клонѧ́етсѧ ѿ ѕлы́хъ. Стра́хомъ же гдⷭ҇нимъ ᲂу҆клонѧ́етсѧ всѧ́къ ѿ ѕла̀. И҆ стра́хꙋ гдⷭ҇ню наꙋчꙋ̀ ва́съ<footnote lang="cu">При́т. гл. є҃і, ст. к҃з. Ѱал. л҃г, ст. в҃і.</footnote>. Сїѧ̑ ᲂу҆́бѡ и҆ сицева̑ѧ ѡ҆ вводи́тельномъ стра́сѣ реко́шасѧ по словесѝ ст҃а́гѡ дѡроѳе́а, да стра́хомъ преще́нїй прїи́демъ грѣ́шнїи въ покаѧ́нїе, и҆́щꙋще ка́кѡ ѡ҆брѧ́щемъ ѿпꙋще́нїе грѣхѡ́въ на́шихъ. И҆ па́ки возвраща́ѧйсѧ въ на́съ стра́хъ наꙋча́етъ пꙋтѝ живота̀, ꙗ҆́коже глаго́летъ: Оу҆клони́сѧ ѿ ѕла̀, и҆ сотворѝ бла́го<footnote lang="cu">Ѱал. л҃г, ст. є҃і.</footnote>. И҆ є҆ли́кѡ кто̀ подвиза́етсѧ во благо́е, толи́кѡ стра́хъ возраста́етъ въ не́мъ. Да́же и҆ малѣ̑йшаѧ, ꙗ҆̀же нивочто́же вмѣнѧ́ше нѣ́когда, во тьмѣ̀ невѣ́дѣнїѧ сы́й, прегрѣшє́нїѧ є҆мꙋ̀ показꙋ́етъ. И҆ стра́хꙋ соверши́вшꙋсѧ, ᲂу҆соверша́етсѧ человѣ́къ пла́ча ра́ди, и҆ не ктомꙋ̀ согрѣша́ти восхо́щетъ, но боѧ́сѧ возвраще́нїѧ страсте́й, пребыва́етъ въ чи́стѣмъ стра́сѣ невреди́мь. Стра́хъ гдⷭ҇нь, глаго́летъ, чи́стъ, пребыва́ѧй въ вѣ́къ вѣ́ка<footnote lang="cu">Ѱал. и҃і, ст. і҃.</footnote>. Занѐ пе́рвый стра́хъ нѣ́сть чи́стъ, но па́че ѿ грѣхѡ́въ быва́етъ. Ны́нѣ же кромѣ̀ грѣха̀ бои́тсѧ ѡ҆чи́стивыйсѧ не а҆́ки грѣшѧ̀, но ꙗ҆́кѡ премѣ́ненъ человѣ́къ, и҆ ᲂу҆до́бенъ ко ѕлꙋ̀. И҆ є҆ли́кѡ возвы́ситсѧ стѧжа́нїемъ добродѣ́телей, толи́кѡ бои́тсѧ ꙗ҆́кѡ смиренномꙋ́дръ, и҆ досто́итъ. Всѧ́къ бо и҆мѣ́ѧй бога́тство, бои́тсѧ мно́гѡ тщеты́ же, мꙋ́ки и҆ безче́стїѧ, и҆ по возвыше́нїи паде́нїѧ, ᲂу҆бо́гїй же наибо́лѣе безстра́шенъ пребыва́етъ, то́чїю бои́тсѧ, дабы̀ бїе́нꙋ не <anchor type="page" number="690"/> бы́ти. И҆ сїѧ̑ ᲂу҆̀бо ѡ҆ соверше́нныхъ ѕѣлѡ̀ и҆ чи́стыхъ дꙋше́ю и҆ тѣ́ломъ реко́шасѧ А҆́ще же кто̀ є҆щѐ согрѣша́ѧ, хотѧ̀ и҆ малѣ̑йшаѧ и҆ ничтѡ́жнаѧ согрѣшє́нїѧ, да не прельсти́тсѧ. Прельсти́сѧ, глаго́летъ лѣ́ствичникъ: нѣ́сть бо сицевы́й стра́хъ чи́стъ, нижѐ смире́нїе, но ра́бское благомы́слїе, и҆ стра́хъ преще́нїй. Почемꙋ̀ и҆ тре́бꙋетъ сицевы́й и҆справле́нїѧ по́мысла, да ᲂу҆вѣ́сть, въ ко́емъ стра́сѣ є҆́сть, и҆ мно́гимъ пла́чемъ въ терпѣ́нїи скорбе́й ѡ҆чи́ститъ своѧ̑ прегрѣшє́нїѧ, и҆ та́кѡ прїитѝ возмо́жетъ въ соверше́нный стра́хъ благода́тїю хрⷭ҇то́вою. Зна́менїе же пе́рвагѡ стра́ха, є҆́же возненави́дѣти, и҆ гнѣ́ватисѧ на грѣ́хъ ꙗ҆́коже ᲂу҆ѧ́звленный ѿ ѕвѣ́рѧ: соверше́ннагѡ же, є҆́же люби́ти добродѣ́тель, и҆ боѧ́тисѧ премѣ́ны, ꙗ҆́кѡ никто́же непремѣ́ненъ. Почемꙋ̀ во всѧ́кой ве́щи въ житїѝ се́мъ должнѝ є҆смы̀ при́снѡ паде́нїѧ боѧ́тисѧ, взира́юще на вели́каго проро́ка и҆ царѧ̀, ѡ҆ двꙋ́хъ согрѣше́нїѧхъ пла́чꙋща, и҆ соломѡ́на въ толи́кꙋю ѕло́бꙋ ᲂу҆кло́ншасѧ. И҆ ꙗ҆́коже глаго́летъ а҆по́столъ: Мнѧ́йсѧ стоѧ́ти, да блюде́тсѧ, да не паде́тъ<footnote lang="cu">а҃ Кор. гл. і҃, ст. в҃і.</footnote>. А҆́ще же глаго́летъ кто̀, ꙗ҆́кѡ любы̀ и҆згонѧ́етъ во́нъ стра́хъ, по словесѝ бг҃осло́ва<footnote lang="cu">а҃ І҆ѡа́н. гл. д҃, ст. и҃і.</footnote>, до́брѣ глаго́летъ: но пе́рвый и҆ вводи́тельный. Ѡ҆ соверше́нномъ же стра́сѣ глаго́летъ дв҃дъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀<footnote lang="cu">Ѱал. ра҃і, ст. а҃.</footnote>, си́рѣчь люби́ти ѕѣлѡ̀ добродѣ́тель. Се́й же въ чи́нѣ сы́на є҆́сть, поне́же не ѿ стра́ха мꙋ́къ сїѐ твори́тъ, но ѿ любвѐ во́нъ и҆згонѧ́ющїѧ стра́хъ. Сегѡ̀ ра́ди восхо́щетъ ѕѣло̀, не ꙗ҆́кѡ ра́бъ по нꙋ́ждѣ творѧ̀ за́пѡвѣди, боѧ́сѧ мꙋ́къ, и҆́хже да и҆зба́вимсѧ благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, во вѣ́ки, а҆ми́нь.</p>
<p>Четве́ртое сѐ ѡ҆ благоче́стїи сло́во</p>
<p>Настоѧ́щее є҆́сть, и҆ бꙋ́ква добро̀,</p>
<p>И҆́бо пи́смѧ си́це лежи́тъ.</p>
<p>И҆́мать же сїѐ воздержа́нїе,</p>
<p><anchor type="page" number="691"/>Поне́же нача́ло ѻ҆смѝ противора́тꙋющихъ є҆́сть,</p>
<p>Ѻ҆смѝ страсте́й, кꙋ́пнѡ съ цѣломꙋ́дрїемъ.</p>
<p>Сїѧ̑ бо сꙋ́ть дѣла̀ благоче́стїѧ.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во д҃.</small></p>
<p>Ꙗ҆́вно, ꙗ҆́кѡ благоче́стїе многови́дно и҆ многоѡбра́зно и҆мѧнова́нїе и҆́мать, ꙗ҆́коже внѣ́шнее любомꙋ́дрїе. Занѐ ꙗ҆́коже де́сѧть ᲂу҆че́нїй є҆гда̀ вкꙋ́пѣ соверша́тсѧ, тогда̀ глаго́летсѧ любомꙋ́дрїе, а҆ не є҆ди́но то́чїю, и҆лѝ два̀ ᲂу҆чє́нїѧ є҆́сть и҆мѧнова́нїе сїѐ, но десѧтѝ ᲂу҆че́нїй назва́нїе. Та́кѡ и҆ благоче́стїе нѣ́сть є҆ди́ныѧ добродѣ́тели и҆мѧнова́нїе: но всѣ́хъ за́повѣдей назва́нїе. Ѿ є҆́же благоче́ствовати, си́рѣчь до́брѣ подвиза́тисѧ, а҆́ще же кто̀ глаго́летъ ꙗ҆́кѡ ѡ҆ вѣ́рѣ сло́во, є҆́же почита́ти до́брѣ, да рече́тъ на́мъ, ка́кѡ по є҆́же боѧ́тисѧ гдⷭ҇а, тогда̀ вѣ́рꙋетъ кто̀; и҆ не па́че ли пе́рвѣе вѣ́рꙋетъ гдⷭ҇ви, и҆ та́кѡ бои́тсѧ є҆гѡ̀; Занѐ ѿ вѣ́ры стра́хъ, и҆ ѿ сегѡ̀ благоче́стїе по словесѝ проро́ка, и҆́же пе́рвѣе сказа́вый ѡ҆ премꙋ́дрости, и҆ низходѧ̀ речѐ: Дх҃ъ вѣ́дѣнїѧ и҆ бл҃гоче́стїѧ, дх҃ъ стра́ха бж҃їѧ<footnote lang="cu">И҆са́їи гл. а҃і, ст. в҃.</footnote>. И҆ гдⷭ҇ь ѿ стра́ха наче́ншїй во пла́чь наста́ви и҆мꙋ́щаго стра́хъ. И҆ та́кѡ по чи́нꙋ рещѝ ѡ҆ всѧ́комъ благоче́стїи, си́рѣчь дѣ́ланїи дꙋхо́вномъ, нѣ́сть бре́мене. Но пре́жде вели́кїѧ вѣ́ры, и҆ чи́стагѡ стра́ха, ѡ҆ста́вивше тѣлє́сныѧ дѣѧ̑нїѧ, ꙗ҆́кѡ ѿ всѣ́хъ познава́єма, ѡ҆ и҆зрасте́нїѧхъ ᲂу҆́мнагѡ раѧ̀, си́рѣчь дꙋше́вныхъ добродѣ́телехъ вкра́тцѣ, благода́ти содѣ́йствꙋющей, рече́тсѧ. Ѿ ни́хъ же ѡ҆бдержа́тельное воздержа́нїе, ᲂу҆дале́нїе всѣ́хъ страсте́й глаго́лю. Занѐ є҆́сть и҆но́е ча́стное въ тѣле́сныхъ дѣѧ́нїихъ: сїѐ ᲂу҆́бѡ ᲂу҆потребле́нїю ᲂу҆́читъ ꙗ҆́стїй и҆ пи́тїй, то́еже ᲂу҆де́рживаетъ всѧ́къ по́мыслъ, и҆ всѧ́кое движе́нїе ᲂу҆де́съ не по бз҃ѣ быва́емое, є҆́же глаго́летсѧ воздержа́нїе страсте́й. Не те́рпитъ бо сїѐ и҆мѣ́ти ѿню́дъ по́мысла, и҆лѝ словесѝ, и҆лѝ <anchor type="page" number="692"/> движе́нїѧ ногѝ, и҆лѝ рꙋкѝ, и҆лѝ нѣ́коегѡ про́чїихъ ᲂу҆де́съ тѣлесѐ, кромѣ̀ ᲂу҆потребле́нїѧ нꙋ́жднагѡ тѣлесѐ, си́рѣчь, є҆́же жи́ти тѣле́снѣ, и҆ спасти́сѧ дꙋше́внѣ. И҆ ѿсю́дꙋ ᲂу҆множа́ютсѧ и҆скꙋшє́нїѧ бѣсѡ́въ, зрѧ́ще во пло́ти а҆́гг҃ла, ᲂу҆се́рдїемъ и҆ дѣ́ланїемъ бл҃ги́хъ. И҆ сїе́ бы бы́ло є҆́же дѣ́лати и҆ храни́ти, занѐ дѣ́ло є҆́сть соверше́нное, и҆ тре́бꙋетъ хране́нїѧ непреста́ннагѡ, да не ка́кѡ ᲂу҆кры́етсѧ, и҆ вни́детъ нѣ́каѧ ѿвнѣ̀ сꙋ́щихъ страсте́й. И҆ ни є҆дина́ково и҆́мꙋтъ два̀ воздержа̑нїѧ и҆ цѣломꙋ́дрїѧ: но ѻ҆́во ᲂу҆́бѡ блꙋ́дъ ᲂу҆де́рживаетъ, и҆ нечи̑стыѧ стра̑сти: ѻ҆́во же и҆ тонча́йшїй по́мыслъ, и҆ безгрѣ́шенъ собира́етъ къ себѣ̀, и҆ собо́ю возво́дитъ къ бг҃ꙋ. Сегѡ̀ ра́ди, нижѐ соверше́ннѡ сло́вомъ мо́жетъ кто̀ глаго́лати, и҆лѝ позна́ти ѿ слꙋ́ха, но ѿ и҆скꙋ́са въ дѣ́ланїе и҆ ра́зꙋмъ коегѡ́ждо си́хъ ѕѣлѡ̀ ᲂу҆жаса́ющихъ ᲂу҆́мъ прихо́дитъ. И҆ ка́кѡ и҆мѧнова́нїе просто́е толи̑ка мо́жетъ, ꙗ҆́коже возвестѝ пе́рсть, и҆ сотвори́ти веще́ственнаго невеще́ственна. И҆на̑ѧ ᲂу҆́бѡ и҆мена̀ и҆ внѣ́шнее наказа́нїе познава́етъ что̀ сꙋ́ть, ѿ и҆скꙋ́сства слове́съ винꙋ̀ взе́млющее, и҆скꙋ́съ же и҆ стѧжа́нїе добродѣ́телей, бж҃їѧ тре́бꙋютъ по́мощи и҆ трꙋдо́мъ мно́зѣмъ и҆ вре́менемъ и҆справлѧ́ютсѧ и҆ па́че дꙋше́внымъ, за є҆́же бы́ти си̑мъ со́бственнѡ сокрове́ннѣйшымъ добродѣ́телемъ. Тѣлє́сныѧ бо добродѣ̑тели, па́че добродѣ́телей ѻ҆рꙋ̑дїѧ, ᲂу҆дѡ́бнѣйша сꙋ́ть, а҆́ще и҆ трꙋдѡ́въ тѣле́сныхъ тре́бꙋютъ: дꙋшє́вныѧ же, хотѧ̀ и҆ по́мысла є҆ди́нагѡ внима́нїѧ тре́бꙋютъ, но неꙋдо́бь и҆справлѧ́емо и҆́мꙋтъ прїѡбрѣ́тенїе. Сегѡ̀ ра́ди зако́нъ во пе́рвыхъ глаго́летъ: Внемлѝ себѣ̀<footnote lang="cu">Втор. гл. є҃і, ст. ѳ҃, кни́га в҃, бесѣ́да г҃, ли́стъ г҃і.</footnote>. Ѡ҆ се́мъ ᲂу҆́бѡ рече́нїи написа̀ вели́кїй васі́лїй сло́во досточꙋ́дно. Мы́ же что̀ рече́мъ ника́коже внима́юще, но, ꙗ҆́коже фарїсе́и нѣ́цыи є҆смы̀; посты̀ ᲂу҆́бѡ и҆ бдѣ̑нїѧ и҆ сицева̑ѧ мо́жетъ бы́ть и҆́мꙋтъ нѣ́цыи, но въ ра́зꙋмѣ мно́жицею ча́стномъ, разсꙋжде́нїѧ же не и҆мꙋ́ще, за є҆́же не хотѣ́ти на́мъ внима́ти себѣ̀, и҆ позна́ти, что̀ є҆́сть и҆ско́мое ѿ на́съ. Ниже́ бо хо́щетъ кто̀ терпѣ́ти во внима́нїи по́мыслѡвъ, да мо́жетъ бы́ть и҆скꙋ́съ прїѧ́лъ бы ѿ мно́гихъ бра́ней и҆ и҆скꙋше́нїй, <anchor type="page" number="693"/> и҆ бы́лъ бы дрꙋги̑мъ и҆скꙋ́сенъ пла́ватель, а҆́ще и҆ не ко́рмчїй. Но, ꙗ҆́коже зри́мъ всѝ, слѣ́пи сꙋ́ще, глаго́лемъ, ꙗ҆́кѡ ви́димъ, ꙗ҆́коже фарїсе́й. Сегѡ̀ ра́ди глаго́летъ: ли́шшее прїи́мꙋтъ ѡ҆сꙋжде́нїе<footnote lang="cu">Матѳ. гл. к҃г, ст. д҃і.</footnote>: А҆́ще бы́сте слѣ́пи бы́ли, не бы́сте и҆мѣ́ли ѡ҆сꙋжде́нїе<footnote lang="cu">І҆ѡа́н. гл. ѳ҃, ст. м҃а.</footnote>, но довлѣ́ло бы на́мъ благоразꙋ́мїе, и҆ є҆́же и҆сповѣ́дати не́мощь свою̀ и҆ неразꙋ́мїе. Но ᲂу҆вы̀ мнѣ̀! сегѡ̀ ра́ди вѧ́щшее и҆́мамы ѡ҆сꙋжде́нїе, ꙗ҆́коже є҆́ллини, по словесѝ соломѡ́на, ꙗ҆́кѡ толи́кѡ и҆змы́слиша, и҆ и҆ско́мое погꙋби́ша. Про́чее ᲂу҆молчи́мъ ли ꙗ҆́кѡ не и҆мꙋ́щїи дѣ́ланїѧ; но го́рше быва́етъ. Па́че же, глаго́летъ и҆ ѡ҆блича́йте: быва́ємаѧ бо ѻ҆́тай сра́мно є҆́сть и҆ глаго́лати<footnote lang="cu">Є҆фес. гл. є҃, ст. в҃і.</footnote>. Тѣ́мже ᲂу҆́бѡ ѡ҆ си́хъ и҆ ᲂу҆молчꙋ̀, ѡ҆ досточꙋ́дныхъ же добродѣ́телехъ начнꙋ̀ глаго́лати: весе́лїе бо и҆́мать моѐ ѡ҆мраче́нное се́рдце ѿ па́мѧтованїѧ и҆ сла́дости и҆́хъ. Тѣ́мже ѿ сеѧ̀ и҆ забыва́ю мѣ́ры моеѧ̀, и҆ небре́жнѡ ѡ҆ ᲂу҆грожа́емомъ мѝ ѡ҆сꙋжде́нїи ѿ є҆́же глаго́лати, и҆ не твори́ти. Воздержа́нїе ᲂу҆̀бо, и҆ цѣломꙋ́дрїе подо́бнѣ и҆́мꙋтъ си́лꙋ, и҆ сꙋгꙋ̑ба сꙋ́ть, ꙗ҆́коже рече́сѧ: ѻ҆ба́че ны́нѣ ѡ҆ соверше́ннѣйшихъ да глаго́лемъ. И҆́же ᲂу҆̀бо бж҃їею благода́тїю вели́кꙋю вѣ́рꙋ видѣ́нїѧ, и҆ чи́стый и҆ бж҃е́ственный стра́хъ и҆мѣ́ѧ, и҆ ѿ си́хъ воздержа́нїе и҆ цѣломꙋ́дрїе стѧжа́ти восхо́щетъ, до́лженъ себѐ внꙋ́трь и҆ внѣ̀ ᲂу҆де́рживати при́снѡ, и҆ ꙗ҆́коже ме́ртвъ тѣ́ломъ, и҆ дꙋше́ю ѿ мі́ра сегѡ̀ и҆ человѣ̑къ бы́ти, глаго́лѧ во всѣ́хъ ко своемꙋ̀ по́мыслꙋ: кто̀ є҆́смь а҆́зъ, и҆ кто̀ ѵ҆поста́сь моѧ̀, но ра́звѣ ме́рзость; Дне́сь ᲂу҆́бѡ землѧ̀, по́слѣжде гни́лость, среди́на же всѧ́кїѧ ᲂу҆кори̑зны. И҆ да́лѣе, что́ є҆сть жи́знь моѧ̀, и҆ коли́ка є҆́сть; ча́съ є҆ди́нъ, и҆ сме́рть. Что̀ мнѣ̀ пещи́сѧ ѡ҆ се́мъ, и҆лѝ ѡ҆ то́мъ; ны́нѣ ᲂу҆мира́ю, жи́знь бо и҆ сме́рть соде́ржитъ хрⷭ҇то́съ, а҆́зъ же что̀ пекꙋ́сѧ, и҆ любопрю́сѧ всꙋ́е; ма́ла хлѣ́ба потре́ба, и҆збы́токъ же на что̀; а҆́ще ᲂу҆̀бо и҆́мамъ сїѐ, преста̀ всѧ́кое попече́нїе: а҆́ще же нѝ, ѡ҆ се́мъ є҆ди́номъ за несоверше́нное мо́жетъ бы́ть ра́зꙋма попекꙋ́сѧ, а҆́ще є҆́сть бг҃ъ промышлѧ́ѧй. Всѧ́ко ᲂу҆́бѡ попече́нїе человѣ́кꙋ ѡ҆ хране́нїи чꙋ́вствъ и҆ по́мыслѡвъ да бꙋ́детъ, ꙗ҆́кѡ да <anchor type="page" number="694"/> ника́коже составлѧ́етъ, и҆лѝ твори́тъ что̀, ꙗ҆̀же не по бз҃ѣ мни́тъ бы́ти. Да ᲂу҆готовлѧ́етъ же себѐ и҆ къ терпѣ́нїю находѧ́щихъ ѿ бѣсѡ́въ же и҆ человѣ̑къ, сла́достныхъ и҆ го́рестныхъ: тѣ́мже ни ѿ си́хъ нижѐ ѿ тѣ́хъ да ᲂу҆бои́тсѧ, и҆лѝ да прїи́детъ въ ра́дость безслове́снꙋ и҆ мнѣ́нїе, и҆лѝ въ печа́ль и҆ ѿча́ѧнїе, не прїе́млѧ ѿню́дъ дерзнове́нїе по́мысла, до́ндеже прїи́детъ гдⷭ҇ь. Томꙋ̀ сла́ва во вѣ́ки, а҆ми́нь.</p>
<p>Пѧ́тое ᲂу҆́бѡ сло́во и҆ бꙋ́ква,</p>
<p>Є҆́сть, ѡ҆ терпѣ́нїи же є҆́сть.</p>
<p>Сїе́ бо є҆́сть пе́рвое и҆ вели́кое</p>
<p>Въ добродѣ́телехъ и҆ во всѧ́комъ и҆скꙋ́сствѣ.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во є҃.</small></p>
<p>Речѐ гдⷭ҇ь: Претерпѣ́вый же до конца̀, то́й спасе́нъ бꙋ́детъ<footnote lang="cu">Матѳ. гл. і҃, ст. к҃.</footnote>. Терпѣ́нїе же є҆́сть всѣ́хъ добродѣ́телей ᲂу҆твержде́нїе. Ниже́ бо є҆ди́на ѿ добродѣ́телей кромѣ̀ сеѧ̀ быва́етъ: занѐ всѧ́къ ѡ҆брати́выйсѧ вспѧ́ть, не ᲂу҆пра́вленъ є҆́сть во црⷭ҇твїе нбⷭ҇ное<footnote lang="cu">Лꙋкѝ гл. ѳ҃, ст. ѯ҃в.</footnote>. Но а҆́ще и҆ всѣ́хъ добродѣ́телей прича́стникъ мни́тсѧ кто̀ бы́ти, до конца́ же не претерпѣ́вый и҆ не свободи́выйсѧ ѿ сѣте́й дїа́вола, не благоꙋпра́вленъ є҆́сть доспѣ́ти въ црⷭ҇твїе нбⷭ҇ное. Поне́же и҆ са́мїи зало́гъ полꙋчи́вшїи терпѣ́нїѧ тре́бꙋютъ, да соверше́нное возме́здїе въ бꙋ́дꙋщемъ вѣ́цѣ воспрїи́мꙋтъ. Во всѧ́комъ бо дѣѧ́нїи и҆ ра́зꙋмѣ терпѣ́нїѧ потре́бно, и҆ пра́веднѣ: занѐ нижѐ са̑мыѧ чꙋ́вствєнныѧ вє́щи без̾ сегѡ̀ быва́ютъ: но а҆́ще и҆ бꙋ́детъ что̀ ѿ си́хъ, терпѣ́нїе тре́бꙋетсѧ, да пребꙋ́детъ са́мое то̀ бы́вшее. И҆ про́стѣ рещѝ, всѧ́каѧ ве́щь, пре́жде не́же бы́ти, тѣ́мъ быва́етъ, и҆ бы́вшее пребыва́етъ, и҆ без̾ негѡ̀ не стои́тъ, и҆ нижѐ соверша́етсѧ. Занѐ а҆́ще ᲂу҆́бѡ бла́го є҆́сть, ѻ҆но̀ терпѣ́нїѧ пода́тель и҆ храни́тель: а҆́ще же ѕло̀, ѻ҆но́ же поко́й и҆ великодꙋ́шїе подае́тъ, <anchor type="page" number="695"/> и҆ не попꙋща́етъ и҆скꙋша́емомꙋ ᲂу҆тѣснѧ́тисѧ ѿ малодꙋ́шїѧ, ѡ҆брꙋче́нїѧ гее́нны. Сїѐ побѣжда́ти ѡ҆бы́че побѣжда́ющее дꙋ́шꙋ ѿча́ѧнїе. Сїѐ наꙋча́етъ дꙋ́шꙋ ᲂу҆тѣша́тисѧ, и҆ не ᲂу҆ныва́ти ѿ мно́жества бра́ней и҆ скорбе́й. Сегѡ̀ і҆ꙋ́да ᲂу҆клони́выйсѧ, сꙋгꙋ́бꙋю ѡ҆брѣ́те сме́рть, ꙗ҆́коже неискꙋсобра́нный. Сїѐ ᲂу҆лꙋчи́въ верхо́вный а҆по́столъ пе́тръ, ꙗ҆́коже и҆скꙋсобра́нный, и҆ па́дъ побѣдѝ низложи́вша дїа́вола<footnote lang="cu">Въ про́л. сло́во ѿ патерика̀, ма́їа к҃а.</footnote>. Сїѐ и҆мѣ́ѧ и҆́нокъ ѻ҆́ный нѣ́когда па́дшїй во блꙋ́дъ, побѣдѝ побѣди́вша, за є҆́же не повинꙋ́сѧ по́мыслꙋ ѿча́ѧнїѧ, понꙋжда́ющꙋ є҆го̀ ѿитѝ ѿ ке́ллїи и҆ пꙋсты́ни, но съ терпѣ́нїемъ глаго́ла къ по́мыслѡмъ: не согрѣши́хъ, и҆ па́ки глаго́лю ва́мъ, не согрѣши́хъ: ѽ бж҃е́ственнагѡ по́мысла и҆ терпѣ́нїѧ до́блѧгѡ мꙋ́жа! Сїѐ блаже́нное і҆́ѡва, и҆ пє́рваѧ є҆гѡ̀ блага̑ѧ дѣла̀ ᲂу҆совершѝ. И҆́бо а҆́ще ма́лѡ сегѡ̀ ᲂу҆клони́лсѧ бы пра́ведный, всѧ̑ пє́рваѧ ѻ҆́наѧ погꙋби́лъ бы. Но вѣ́даѧй є҆гѡ̀ терпѣ́нїе, ꙗ҆́звꙋ попꙋстѝ къ ᲂу҆соверше́нствованїю є҆гѡ̀ и҆ по́льзѣ мно́гихъ. Познава́ѧй ᲂу҆́бѡ сегѡ̀ по́льзꙋ, пре́жде всѣ́хъ сїѐ и҆мѣ́ти подвиза́етсѧ, по словесѝ вели́кагѡ васі́лїа, глаго́летъ бо<footnote lang="cu">Въ г҃ кни́гѣ посла́нїе л҃д.</footnote>: Не всѣ̀ стра̑сти да бо́реши вдрꙋ́гъ, и҆ мо́жетъ бы́ти ᲂу҆клони́выйсѧ вспѧ́ть ѡ҆брати́шисѧ, и҆ не ᲂу҆пра́вленъ ѡ҆брѧ́щешисѧ во црⷭ҇твїе нбⷭ҇ное: но къ є҆ди́ной ко́ейждо бори́сѧ ѿ страсте́й, начина́ѧ ѿ терпѣ́нїѧ находѧ́щихъ, и҆ досто́итъ. А҆́ще бо не и҆́мать кто̀ сегѡ̀: никогда́же возмо́жетъ ста́ти на бра́ни чꙋ́вственнѣй, не то́чїю себѣ̀, и҆ дрꙋги̑мъ бѣ́гство и҆ поги́бель ᲂу҆клоне́нїемъ причинѧ́етъ. По словесѝ, є҆́же речѐ бг҃ъ къ мѡѷсе́ю: Ꙗ҆́кѡ страшли́въ на бра́нь да не и҆схо́дитъ, и҆ прѡ́ч.<footnote lang="cu">є҃ Мѡѷс. гл. к҃, ст. и҃.</footnote> И҆ въ чꙋ́вственнѣй ᲂу҆́бѡ бра́ни мо́жетъ кто̀ пребыва́ти внꙋ́трь до́ма: и҆ на бра́нь та́кожде не и҆сходи́ти. И҆ сегѡ̀ ра́ди дарѡ́въ и҆ вѣнцє́въ лиша́етсѧ, пребыва́етъ же та́кожде въ ᲂу҆бо́жествѣ и҆ безче́стїи є҆ди́номъ: Во ᲂу҆́мной же бра́ни не мо́щно ѡ҆брѣстѝ мѣ́ста не и҆мꙋ́ща бра́ни, а҆́ще и҆ всѐ творе́нїе про́йдетъ кто̀, но кꙋда̀ не ѿи́детъ, бра́нь ѡ҆брѣта́етъ. Въ пꙋсты́ни: ѕвѣ́ри и҆ бѣ́си, и҆ прѡ́чыѧ ѕлы̑ѧ скѡ́рби и҆ страши̑лища, въ безмо́лвїи, бѣ́си и҆ <anchor type="page" number="696"/> и҆скꙋшє́нїѧ: посредѝ человѣ̑къ, бѣ́си и҆ человѣ́ки и҆скꙋша́ющыѧ. И҆ нѣ́сть мѣ́ста нестꙋжи́тельна когда́либо. Сегѡ̀ ра́ди без̾ терпѣ́нїѧ не мо́жно ѡ҆брѣстѝ поко́ѧ. Сїе́ же быва́етъ ѿ стра́ха и҆ вѣ́ры, начина́етсѧ же ѿ мꙋ́дрости. И҆скꙋша́етъ же мꙋ́дрый своѐ дѣ́ланїе во ᲂу҆мѣ̀, и҆ ѡ҆брѣта́ѧ сїѧ̑ тѣ̑сна, ꙗ҆́коже речѐ сѡса́нна, произволѧ́етъ лꙋ̑чшаѧ, ꙗ҆́коже ѻ҆на̀. Рече́ бо сїѧ̀ блаже́ннаѧ къ бг҃ꙋ: Тѣ́сно мѝ ѿвсю́дꙋ: а҆́ще сотворю̀<footnote lang="cu">Данїи́л. гл. г҃і, ст. к҃в.</footnote> беззако́нныхъ старѣ́йшинъ хотѣ́нїе, поги́бнетъ дꙋша̀ моѧ̀ прелюбодѣѧ́нїѧ ра́ди: а҆́ще же преслꙋ́шаю и҆̀хъ, ѡ҆клеве́щꙋтъ мѧ̀ въ прелюбодѣѧ́нїи, и҆ ꙗ҆́коже сꙋдїи̑ наро́да, ѡ҆сꙋ́дѧтъ мѧ̀ на сме́рть. Но лꙋ́чше мѝ прибѣ́гнꙋти ко всеси́льномꙋ, а҆́ще же и҆ сме́рть предлежи́тъ. ѽ благоразꙋ́мїѧ блаже́нныѧ ѻ҆́ныѧ, ꙗ҆́кѡ си́це разсꙋдѝ, и҆ не погрѣшѝ въ наде́ждѣ! Но то́чїю собра́сѧ наро́дъ, и҆ сѣдо́ша беззако́ннїи сꙋдїи̑, ко є҆́же ѡ҆клевета́ти ю҆̀, и҆ ѡ҆сꙋди́ти на сме́рть, ꙗ҆́кѡ прелюбодѣ́йцꙋ непоро́чнꙋю, а҆́бїе данїи́лъ дванадесѧтилѣ́тенъ сы́й, проро́къ ꙗ҆ви́сѧ ѿ бг҃а: и҆ и҆зба́ви ю҆̀ ѿ сме́рти, ѡ҆брати́въ сме́рть на хотѧ́щихъ беззако́ннѡ ѡ҆сꙋди́ти ю҆̀ старѣ́йшинъ. И҆ ѿ сеѧ̀ показа̀ бг҃ъ, ꙗ҆́кѡ бли́зъ є҆́сть є҆гѡ̀ ра́ди и҆скꙋше́нїе претерпѣва́ти хотѧ́щихъ, и҆ не ѡ҆ста́вити добродѣ́тель ѿ нерадѣ́нїѧ ско́рби ра́ди: но предпочита́ти зако́нъ бж҃їй терпѣ́нїемъ находѧ́щихъ наде́ждею спасе́нїѧ веселѧ́щымсѧ: и҆ досто́итъ. А҆́ще бо двѣ̀ бѣды̑ предлежа́тъ, ѻ҆́ва привре́менна, ѻ҆́ва же вѣ́чнаѧ: ᲂу҆̀бо нѣ́сть ли бла́го пе́рвꙋю и҆збира́ти; Сегѡ̀ ра́ди глаго́летъ ст҃ы́й і҆саа́къ, лꙋ́чше терпѣ́ти бѣды̑ ра́ди любвѝ бж҃їѧ, и҆ прибѣга́ти къ немꙋ̀ наде́ждею вѣ́чныѧ жи́зни, не́жели стра́хомъ и҆скꙋше́нїй ѿпа́сти комꙋ̀ ѿ бг҃а въ рꙋ́цѣ дїа́вола, и҆ съ ни́мъ въ мꙋ́кꙋ ѿитѝ<footnote lang="cu">І҆а́к. гл. а҃, ст. в҃, в҃ Кор. гл. и҃, ст. в҃.</footnote>. Почемꙋ̀ бла́го ᲂу҆̀бо бы́ло бы, а҆́ще бы кто̀ ра́довалсѧ, ꙗ҆́коже ст҃і́и во и҆скꙋше́нїѧхъ, ꙗ҆́кѡ бг҃олю́бецъ: а҆́ще же нѣ́смы такові́и, то хотѧ̀ ле́гкое и҆збере́мъ предлежа́щїѧ ра́ди нꙋ́жды. Поне́же нꙋ́жда предлежи́тъ, и҆лѝ здѣ̀ бѣ́дствовати тѣле́снѣ, и҆ со хрⷭ҇то́мъ ца́рствовати ᲂу҆́мнѣ ра́ди безстра́стїѧ, въ ны́нѣшнемъ и҆ въ бꙋ́дꙋщемъ вѣ́цѣ: и҆лѝ ѿпа́сти <anchor type="page" number="697"/> стра́хомъ и҆скꙋше́нїй, ꙗ҆́коже рече́сѧ, и҆ въ вѣ́чнꙋю ѿитѝ мꙋ́кꙋ, ѿ неѧ́же да и҆зба́витъ на́съ бг҃ъ ра́ди терпѣ́нїѧ лю́тыхъ, є҆́же є҆́сть ꙗ҆́коже ка́мень недви́жимь проти́вꙋ вѣ́трѡвъ и҆ во́лнъ жите́йскихъ, и҆ нижѐ наводне́нїю бы́вшꙋ и҆знемога́етъ, и҆лѝ ѡ҆браща́етсѧ вспѧ́ть сїѐ ᲂу҆лꙋчи́вый. Нижѐ па́ки поко́й ѡ҆брѣ́тъ и҆ ра́дость соѿво́дитсѧ мнѣ́нїемъ. Но ра́вно и҆́мать при́снѡ, въ благоде́нствїи же, и҆ ѕлоключе́нїи. Сегѡ̀ ра́ди и҆ невреди́мь пребыва́етъ ѿ сѣте́й врага̀. Є҆гда̀ и҆ зимꙋ̀ ѡ҆брѧ́щетъ, те́рпитъ съ ра́достїю ѡ҆жида́ѧ конца̀. Є҆гда́ же тишина̀ быва́етъ, ча́етъ и҆скꙋше́нїѧ да́же до послѣ́днѧгѡ и҆здыха́нїѧ, по словесѝ вели́кагѡ а҆нтѡ́нїѧ: сицевы́й бо познае́тъ ꙗ҆́кѡ нѣ́сть ничесогѡ̀ ѿню́дъ въ житїѝ се́мъ неизмѣнѧ́емагѡ, но всѧ̑ прехо́дѧтъ. Почемꙋ̀ и҆ нижѐ ма́лѡ пече́тсѧ ѡ҆ чесо́млибо си́хъ, но бг҃ꙋ всѧ̑ ѡ҆ставлѧ́етъ, ꙗ҆́кѡ то́й пече́тсѧ ѡ҆ на́съ. Томꙋ̀ подоба́етъ всѧ́каѧ сла́ва, че́сть и҆ держа́ва во вѣ́ки, а҆ми́нь.</p>
<p>Ны́нѣ же є҆ѵⷢ҇льское написа́сѧ па́ки</p>
<p>Сло́во ѡ҆ наде́ждѣ бꙋ́дꙋщихъ.</p>
<p>Є҆́сть бо шесто́е, въ бꙋ́квахъ же землѧ̀.</p>
<p>Тщи́тсѧ же ᲂу҆́мъ безпопечи́теленъ бы́ти.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во ѕ҃.</small></p>
<p>Жи́знь є҆́сть наде́жда несꙋмнѣ́ннаѧ, и҆ бога́тство по чꙋ́вствꙋ ᲂу҆́бѡ сокрове́нное, показꙋ́емо же ѿ мꙋ́дрости, и҆ веще́й є҆стества̀. И҆́бо земледѣ́льцы трꙋдѧ́тсѧ, сѣ́юще и҆ садѧ́ще: и҆ кора́бленики подо́бнѣ мнѡ́гїѧ бѣ́ды претерпѣва́ютъ: и҆ дѣ́ти пи́смена, и҆ прѡ́чаѧ хꙋдо́жєства навыка́юще. И҆ всѝ сі́и въ наде́ждѣ пребыва́ютъ, почемꙋ̀ и҆ съ ра́достїю трꙋдѧ́тсѧ, и҆ готѡ́выѧ вє́щи ѿсыла́ютъ по ви́димомꙋ въ погꙋбле́нїе, по ᲂу҆́мственномꙋ же претерпѣва́ютъ ко є҆́же прїѡбрѣстѝ бѡ́льшаѧ. Мно́жицею и҆ лиша́еми быва́ютъ, ꙗ҆̀же хотѧ́тъ посѣ́ѧти. Но сїѧ̑ ᲂу҆́бѡ, мо́жетъ бы́ть, рече́тъ кто̀, ѿ и҆скꙋ́са навыка́ютъ ѡ҆ прибы́ткѣ: ѡ҆ ᲂу҆́мныхъ же да позна́емъ, никто́же воскре́се и҆з̾ ме́ртвыхъ. Сїѐ ᲂу҆́бѡ быва́етъ ѿ неискꙋ́са <anchor type="page" number="698"/> дꙋхо́вныхъ дарова́нїй и҆ ра́зꙋмѡвъ, и҆ не чꙋ́до: поне́же и҆ неискꙋ́снїи предрече́нныхъ боѧ́тсѧ, до́ндеже и҆скꙋсѧ́тсѧ. И҆́бо дѣ́ти пи́сменъ и҆ про́чїихъ ᲂу҆че́нїй по́льзы не разꙋмѣ́юще, ᲂу҆клонѧ́ютсѧ и҆́хъ: но роди́тели чꙋ́вствꙋюще по́льзꙋ, ꙗ҆́коже чадолю́бцы, ᲂу҆си́льнѣ принꙋжда́ютъ къ си̑мъ. По вре́мени же прїе́млютъ дѣ́ти и҆скꙋ́съ, и҆ начина́ютъ не то́чїю люби́ти сїѧ̑ и҆ понꙋжда́ющихъ, но и҆ са́ми съ ра́достїю претерпѣва́ютъ ᲂу҆чє́нїѧ, и҆́хже дости́гли. Сегѡ̀ ра́ди и҆ мы̀ до́лженствꙋемъ пе́рвѣе ѿ вѣ́ры терпѣ́нїемъ тещѝ, и҆ не ѡ҆слабѣва́ти въ ско́рбѣхъ, и҆ вре́мени зовꙋ́щꙋ, прїи́демъ, во є҆́же позна́ти быва́емыхъ по́льзꙋ, и҆ си́це съ ра́достїю и҆ весе́лїемъ дѣ́лаемъ без̾ трꙋда̀. Вѣ́рою бо хо́димъ, ꙗ҆́коже глаго́летъ а҆по́столъ, а҆ не видѣ́нїемъ<footnote lang="cu">в҃ Кор. гл. є҃, ст. з҃.</footnote>. Но ꙗ҆́коже не возмо́жно ѿ неѧ̀ ѡ҆брѣстѝ прибы́токъ комꙋ̀ ѿ кꙋпꙋ́ющихъ во вре́мѧ сїѐ, си́це не возмо́жно ѡ҆брѣстѝ комꙋ̀ мꙋ́дрости и҆ поко́ѧ пре́жде, не́же дѣ́ломъ и҆ сло́вомъ трꙋди́тисѧ въ добродѣ́телехъ. И҆ ꙗ҆́коже ѻ҆нѝ при́снѡ боѧ́тсѧ тщеты̀, и҆ надѣ́ютсѧ на прибы́токъ, си́це и҆ здѣ̀ до́лжно бы́ти да́же до послѣ́днѧгѡ и҆здыха́нїѧ. И҆ ꙗ҆́коже пе́рвїи не то́чїю, є҆гда̀ прибы́точествꙋютъ, текꙋ́тъ, но и҆ по тщетѣ̀ и҆ бѣда́хъ па́ки текꙋ́тъ: си́це и҆ вторі́и твори́ти до́лженствꙋютъ, вѣ́дѧще, ꙗ҆́кѡ пра́здный не ꙗ҆́стъ ѿ свои́хъ трꙋдѡ́въ, почемꙋ̀ и҆ ᲂу҆бо́гъ быва́етъ, и҆ до́лженъ не́гли мно́гими тала́нты. Сегѡ̀ ра́ди на ᲂу҆пова́нїи всели́лъ мѧ̀ є҆сѝ, глаго́летъ проро́къ<footnote lang="cu">Ѱал. д҃, ст. ѳ҃.</footnote>. И҆ на ᲂу҆пова́нїи соверши́шасѧ, речѐ а҆по́столъ<footnote lang="cu">Є҆вр. гл. ѕ҃, ст. и҃і.</footnote>. И҆ сїѧ̑ ᲂу҆́бѡ ѿ веще́й є҆стества̀ и҆ бж҃е́ственныхъ писа́нїй вкра́тцѣ реко́шасѧ: а҆́ще же кто̀ хо́щетъ навы́кнꙋти и҆скꙋ́сꙋ, да дѣ́лаетъ по си́лѣ свое́й се́дмь тѣлє́снаѧ дѣ̑ланїѧ при́снѡ, ꙗ҆́коже въ ᲂу҆чи́лищи неколе́блемѡ, и҆ нра́вственномꙋ да прилѣжи́тъ дѣѧ́нїю, си́рѣчь дꙋше́вномꙋ. И҆ ѿсю́дꙋ во ᲂу҆пова́нїе дости́гши, и҆ пребы́въ въ не́мъ, ѡ҆брѧ́щетъ ра́зꙋмъ глаго́лемыхъ въ соверше́нномъ блюде́нїи. И҆ ꙗ҆́кѡ ѿ нача́ла покаѧ́нїѧ, є҆гда̀ се́дмь нача́тъ, ѿ пе́рвагѡ дѣѧ́нїѧ, си́рѣчь безмо́лвїѧ: бѣ̀ воздаѧ́нїе ᲂу҆пова́нїѧ, и҆ прїѡбрѣ́тенїе гото́вое пре́жде, не́же трꙋди́тисѧ <anchor type="page" number="699"/> въ про́чїихъ шестѝ, си́рѣчь, постѣ̀, бдѣ́нїи и҆ въ дрꙋги́хъ. Но кꙋ́пнѡ пе́рвомꙋ и҆ нача́льномꙋ ѡ҆чище́нїѧ дꙋшѝ безмо́лвїю ᲂу҆ча́щꙋсѧ томꙋ̀, а҆́бїе прїѡбрѣ́тенїе ᲂу҆гото́васѧ. Но не и҆скꙋ́сенъ сы́й ᲂу҆чени́къ не познава́ше благода́ти влⷣки, ꙗ҆́коже нижѐ ѻ҆троча̀ по́льзы роди́телей, а҆́ще и҆ пре́жде, є҆́же роди́ти того̀, по произволе́нїю роди́тели благодѣ́тели є҆гѡ̀ бы́ша, молѧ́щесѧ не то́чїю же роди́тисѧ є҆мꙋ̀ и҆ жи́вꙋ бы́ти, но и҆ наслѣ́дити и҆̀хъ, и҆ и҆мѣ́ти, є҆ли̑ка пред̾ꙋгото́ваша, и҆ по́слѣ си́хъ тща́тсѧ. Но се́й ᲂу҆́бѡ не разꙋмѣ́ѧ, ѿню́дъ не пече́тсѧ ѡ҆ сицевы́хъ, но за ѡ҆скорбле́нїе почита́етъ повинове́нїе роди́телємъ: и҆ а҆́ще бы не была̀ нꙋ́жда пи́щи и҆ є҆стества̀, ника́коже бы благомꙋ́дрствовалъ. Хотѧ́й же црⷭ҇твїе наслѣ́дити нбⷭ҇ное, и҆ не претерпѣва́етъ находѧ̑щаѧ, неразꙋ́мнѣйшїй ꙗ҆влѧ́етсѧ. Поне́же сотворе́нный благода́тїю, и҆ всѧ̑ прѡ́чаѧ полꙋчи́вый, и҆ бꙋ́дꙋщихъ надѣ́ѧйсѧ, вѣ́чнѣ соца́рствꙋетъ хрⷭ҇тꙋ̀ ᲂу҆досто́ившемꙋ того̀ ничто́же сꙋ́ща, толи́кихъ и҆ таковы́хъ дарѡ́въ, чꙋ́вственныхъ же и҆ ᲂу҆́мныхъ: ꙗ҆́коже и҆ пречестнꙋ́ю свою̀ кро́вь за него̀ и҆злїѧ́ти благоволи́вшемꙋ, ничто́же ѿ тогѡ̀ тре́бꙋющꙋ, то́чїю прїѧ́ти блага̑ѧ, є҆го̀ жела́ти, и҆ вѧ́щше ничто́же. Сїе́ бо є҆́сть и҆ є҆ди́но є҆гѡ̀ тре́бованїе, є҆́же возмо́гшїй разꙋмѣ́ти ᲂу҆жаса́етсѧ. Чесѡ́ бо тре́бꙋетъ ѿ тебѐ бг҃ъ, глаго́летъ: ѽ безꙋ́мїѧ! ка́кѡ ви́дѧще не ви́димъ стра́шныхъ є҆гѡ̀ та́инствъ; Сїе́ бо са́мое, ꙗ҆́кѡ и҆ и҆ща̀ ꙗ҆влѧ́етсѧ, вѧ́щшїй бы́ти да́ръ. Ка́кѡ не разꙋмѣ́емъ, ꙗ҆́кѡ лꙋ́чшїй є҆́сть средѝ над̾ всѣ́ми, добродѣ́тели прилѣжа́й, и҆ вы́ше всѣ́хъ стои́тъ горѣ̀ восходѧ̀, а҆́ще и҆ ᲂу҆бо́гъ бы бы́лъ и҆ безро́денъ; Не ви́дѣхомъ ли въ ны́нѣшнемъ вѣ́цѣ проро́кѡвъ, и҆ а҆пⷭ҇лѡвъ и҆ мꙋ́ченикѡвъ, и҆ ѡ҆ бꙋ́дꙋщихъ сꙋмнѣва́емсѧ; Да ви́димъ житїѧ̑ и҆́хъ: и҆ что̀ сотвори́ша, и҆ ѿкꙋ́дꙋ глаго́лютъ ѻ҆нѝ прїѧ́ти благода́ть и҆ крѣ́пость, не то́чїю живꙋ́ще, но и҆ по сме́рти чꙋдодѣ́йствꙋютъ. Ви́димъ, ꙗ҆́кѡ ца́рїе и҆ бога́тїи ст҃ы̑мъ и҆́хъ і҆кѡ́намъ поклонѧ́ютсѧ: ви́димъ добродѣ́тєльныѧ ны́нѣ во всѧ́комъ благодаре́нїи и҆ добродѣ́тели и҆ ра́дости дꙋхо́внѣй живꙋ́щыѧ, бога́тыѧ же негодꙋ́ющыѧ, и҆ бо́лѣе подви́жникѡвъ и҆ нестѧжа́телей и҆скꙋша́ємыѧ. И҆ ѿ сегѡ̀ ᲂу҆пова́емъ, ꙗ҆́кѡ добродѣ́тель вои́стиннꙋ <anchor type="page" number="700"/> лꙋ́чши є҆́сть всѣ́хъ. А҆́ще же нѝ, воззри́мъ, ка́кѡ ᲂу҆́бѡ невѣ́рнїи и҆ бг҃а не́гли не вѣ́дѧтъ, добродѣ́тель же похвалѧ́ютъ, а҆́ще и҆ и҆новѣ́ренъ ка́жетсѧ и҆̀мъ добродѣ́тельный: вѣ́сть бо добродѣ́тели стыдѣ́тисѧ и҆ сꙋпоста́тъ. И҆ а҆́ще вѣ́рꙋемъ, ꙗ҆́кѡ добродѣ́тель блага̀ є҆́сть непремѣ́ннѡ, и҆ сотвори́вый добродѣ́тель и҆ дарова́вый лю́демъ бг҃ъ, бла́гъ є҆́сть: и҆ а҆́ще бла́гъ, непрело́жнѡ и҆ пра́веденъ: добродѣ́тель бо є҆́сть пра́вда, а҆ потомꙋ̀ и҆ блага̀. А҆́ще же бла́гъ и҆ пра́веденъ є҆́сть бг҃ъ, то соверше́ннѡ по бла́гости твори́тъ, є҆ли̑ка сотворѝ, и҆ твори́тъ, а҆́ще лꙋка̑вымъ то́е и҆ не ка́жетсѧ ничто́же си́це помрача́ти мы́сль ѡ҆бы́че, ꙗ҆́коже лꙋка́вство. Простотѣ́ же и҆ смире́нїю ꙗ҆влѧ́етсѧ бг҃ъ, а҆ не трꙋда́мъ, ꙗ҆влѧ́етсѧ же, не ꙗ҆́коже мнѧ́тъ нѣ́цыи ѿ неискꙋ́ства, но видѣ́нїемъ сꙋ́щихъ, си́рѣчь тва́рей є҆гѡ̀, и҆ ѿкрове́нїемъ та́инствъ въ бж҃е́ственныхъ писа́нїѧхъ. Сїѐ возме́здїе безмо́лвїѧ, и҆ про́чїихъ дѣѧ́нїй въ ны́нѣшнемъ вѣ́цѣ: въ бꙋ́дꙋщемъ же, ꙗ҆̀же ѻ҆́ко не ви́дѣ, и҆ ᲂу҆́хо не слы́ша, и҆ на се́рдце человѣ́ка не взыдо́ша, ꙗ҆̀же ᲂу҆гото́ва бг҃ъ лю́бѧщымъ є҆го̀<footnote lang="cu">а҃ Кор. гл. в҃, ст. ѳ҃.</footnote>. И҆ ѡ҆ставлѧ́ютъ хотѣ̑нїѧ своѧ̑ терпѣ́нїемъ и҆ наде́ждею бꙋ́дꙋщихъ бла̑гъ, ꙗ҆̀же мо́лимъ ᲂу҆лꙋчи́ти благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ держа́ва во вѣ́ки. А҆ми́нь.</p>
<p>Седмо́е є҆́сть въ бꙋ́квахъ и҆́же,</p>
<p>Сло́во настоѧ́щее ѡ҆ безпристра́стїи,</p>
<p>И҆ ражда́етсѧ ᲂу҆́бѡ ѿ наде́жды сїѐ:</p>
<p>Сїе́ же є҆́сть ᲂу҆дале́нїе ѿ сегѡ̀ мі́ра.</p>
<p>Ны́нѣ же нача́ло, благословѝ ѻ҆́тче!</p>
<p><small>Сло́во з҃.</small></p>
<p>Безпристра́стїе быва́етъ ѿ наде́жды, ᲂу҆пова́ѧ бо стѧжа́ти и҆́нꙋдѣ вѣ́чное бога́тство, ᲂу҆до́бнѣ настоѧ́щее презира́етъ, а҆́ще бы и҆ всѧ́кое ᲂу҆покое́нїе и҆мѣ́лъ привре́менное. А҆́ще же и҆ приско́рбно <anchor type="page" number="701"/> є҆́сть житїѐ и҆ многоболѣ́зненно, кто̀ преклонѧ́етъ слове́снаго человѣ́ка предпочита́ти сїѐ па́че любвѐ бг҃а, даю́щагѡ сїѐ и҆ то́е лю́бѧщымъ є҆го̀; А҆́ще вре́меннѣ слѣ́пъ бы бы́лъ, ника́коже ви́дѣти могі́й ѿ невѣ́рїѧ, и҆лѝ ѕла́гѡ произволе́нїѧ и҆ лꙋка́вагѡ ѻ҆бы́чаѧ. А҆́ще бо вѣ́ровалъ бы, просвѣти́лсѧ бы: и҆ а҆́ще ма́лое просвѣще́нїе ра́зꙋма ѿ и҆звѣще́нныѧ вѣ́ры прїѧ́лъ бы: подвиза́лсѧ бы и҆стреби́ти ѕлѣ́йшїй сво́й ѻ҆бы́чай: и҆ а҆́ще бы сїѐ въ дꙋшѣ̀ положи́лъ, благода́ть бы содѣ́йствовала и҆ вспомоществова́ла. Но сегѡ̀ ра́ди, глаго́летъ гдⷭ҇ь, ма́ло є҆́сть спаса́ющихсѧ<footnote lang="cu">Лꙋкѝ гл. г҃і, ст. к҃г.</footnote>, занѐ сла́дѡстна показꙋ́ютсѧ зри̑маѧ, а҆́ще и҆ гѡрька̀ сꙋ́ть. И҆́бо пе́съ лижа̀ но́здрю ѧ҆зы́комъ свои́мъ, ѿ сла́дости не ѡ҆щꙋща́етъ болѣ́зни, ꙗ҆́кѡ ѿ своеѧ̀ кро́ве пїе́тъ. И҆ чревобѣ́сный ꙗ҆ды́й вредѧ̑щаѧ є҆го̀ дꙋше́внѣ же и҆ тѣле́снѣ, не чꙋ́вствꙋетъ вре́да своегѡ̀. И҆ всѝ страсте́мъ рабо́тающїи, подо́бнѣ ѿ нечꙋ́вствїѧ стра́ждꙋтъ, а҆́ще же ли́бо и҆ восклонѧ́ютсѧ, но ѿ навыкнове́нїѧ страсте́й па́ки влеко́мы быва́ютъ. Сегѡ̀ ра́ди глаго́летъ гдⷭ҇ь: ца́рствїе небе́сное нꙋ́дитсѧ<footnote lang="cu">Матѳ. гл. а҃і, ст. в҃і.</footnote>, не є҆сте́ственнѣ, но ѿ ѻ҆бы́чаѧ страсте́й. А҆́ще бо є҆стество́мъ нꙋ́жно бы́ло бы, никто́же бы вше́лъ въ нѐ. но ᲂу҆́бѡ произволѧ́ющымъ и҆́го гдⷭ҇не бл҃го и҆ бре́мѧ легко̀<footnote lang="cu">Матѳ. гл. а҃і, ст. л҃.</footnote>, не произволѧ́ющымъ же тѣ́сна врата̀ и҆ приско́рбенъ пꙋ́ть и҆ нꙋ́ждно ца́рствїе<footnote lang="cu">Лꙋкѝ гл. г҃і, ст. к҃д.</footnote>: пє́рвымъ бо внꙋ́трь и҆ бли́зъ є҆́сть, за є҆́же хотѣ́ти є҆гѡ̀, и҆ а҆́бїе стѧжа́ти безстра́стїе. Во́лѧ бо содѣ́йствꙋетъ и҆ препѧ́тствꙋетъ во є҆́же спасти́сѧ, и҆ ничто́же и҆́но. Восхотѣ́лъ ли что̀ бла́го, творѝ то̀: не мо́жеши, произволѧ́й: и҆ сѐ и҆́маши то̀, а҆́ще и҆ не и҆мѣ́ѧ то̀. И҆ сѐ та́кѡ пома́лꙋ навыкнове́нїе самодви́жнѣ дѣ́лаетъ а҆́ще благо́е, а҆́ще ѕло́е. А҆́ще бо не бѣ̀ бы́ло сїѐ, ниже́ бы є҆ди́нъ разбо́йникъ спа́ссѧ: не то́чїю же є҆ди́нъ, но и҆ мно́зи ѿ разбѡ́йникъ просїѧ́ли. Ви́ждь, ко́ль дале́ко разстоѧ́нїе междꙋ̀ разбо́йникомъ и҆ ст҃ы́мъ: не возмо́же бо ѻ҆бы́чай, но побѣдѝ произволе́нїе. И҆́же благода́тїю хрⷭ҇то́вою бл҃гоговѣ́инъ, и҆лѝ и҆ и҆́нокъ, <anchor type="page" number="702"/> что̀ препѧ́тствꙋющее и҆̀мъ бы́ти мо́жетъ; То́й дале́че, се́й же бли́зъ, и҆ мно́гѡ пꙋтѝ пре́йде по бл҃года́ти, и҆лѝ є҆сте́ственнѣ, и҆лѝ ѿ роди́телей благоче́стїе и҆ благоговѣ́нїе прїѧ̀. Оу҆̀бо нѣ́сть ли стра́нно, є҆гда̀ разбо́йницы и҆ гробокопа́тели свѧ́ти быва́ютъ, и҆́ноки же ѡ҆сꙋ́дѧтсѧ; Но ᲂу҆вы̀ мнѣ̀ ѻ҆каѧ́нномꙋ! ꙗ҆́кѡ стꙋ́дъ лица̀ моегѡ̀ покры́ мѧ, ца́рїе нище́тствꙋютъ по примѣ́рꙋ і҆ѡаса́фа и҆ дрꙋги́хъ, и҆ ᲂу҆бо́гїй не мо́жетъ пре́жднѧгѡ ѻ҆бы́чаѧ ᲂу҆держа́ти, и҆ без̾ трꙋда̀ вни́ти въ ца́рствїе небе́сное безпристра́стїемъ веще́й, и҆́хже не полꙋчѝ ѿ наслѣ́дїѧ роди́телей. Но є҆гда̀, речѐ, ѿрица́юсѧ, и҆ и҆́хже не и҆мѣ̀, мі́ръ бо, и҆ ꙗ҆̀же въ мі́рѣ, и҆ны́й соде́ржитъ, се́й же то́чїю жела́ти вла́сть и҆мѣ̀, є҆гда̀ и҆ сегѡ̀ ѿрече́сѧ, тогда̀ многостѧжа́теленъ бы́сть, и҆ глаго́летъ, не могꙋ̀ не стѧжа́тельствовати, нижѐ терпѣ́ти находѧ̑щаѧ. Ка̑ѧ, рцы́ ми; Темни́цы ли и҆ ѻ҆кѡ́вы, ꙗ҆̀же и҆мѣ̀ пре́жде, а҆́ще бо и҆ кнѧ́зь бѧ́ше: и҆́бо и҆мꙋ́щїи нача́льство и҆ бога́тство, и҆ ті́и сїѧ̑ претерпѣва́ютъ. Но ка̑ѧ; лише́нїе нꙋ́жныхъ, наготꙋ̀ и҆ прѡ́чаѧ, ꙗ҆̀же и҆мѣ́ѧше ѕла̑ѧ. И҆ подро́бнѣ глаго́лѧ да не продолжꙋ̀ сло́во, и҆ посрамлю̀ и҆спо́лнєнныѧ сра́ма, довлѣ́етъ бо на́мъ сїѐ са́мое, є҆́же и҆мѣ́ти пристра́стїе къ нѣ́чесомꙋ ѿ зри́мыхъ, и҆́хже во́лею ѿреко́хомсѧ, въ сра́мъ и҆ ѡ҆бличе́нїе въ бꙋ́дꙋщемъ вѣ́цѣ по примѣ́рꙋ гїезі́а и҆ і҆ꙋ́ды, ꙗ҆́кѡ ѻ҆́въ ᲂу҆́бѡ пожела̀, и҆́хже не и҆мѣ̀, за что̀ съ паде́нїемъ и҆ прока́зꙋ ѿ бг҃а прїѧ́лъ: ѻ҆́въ же ѿре́кшисѧ, ꙗ҆̀же и҆мѣ̀, па́ки пожела̀ и҆мѣ́ти, тѣ́мъ и҆ поги́бель съ ᲂу҆давле́нїемъ наслѣ́дова. Како́е же преимꙋ́щество и҆́нока, а҆́ще не дѣ́вствꙋетъ и҆ не нестѧжа́тельствꙋетъ; Про́чыѧ бо за́пѡвѣди, и҆ и҆́ннїи всѝ храни́ти до́лженствꙋютъ, ꙗ҆́кѡ є҆сте́ственны сꙋ́ть. Є҆́же бо люби́ти бг҃а и҆ бли́жнѧго, и҆ є҆́же претерпѣва́ти находѧ̑щаѧ, и҆ є҆́же ᲂу҆потреблѧ́ти по є҆стествꙋ̀ вє́щи, и҆ ᲂу҆клонѧ́тисѧ ѿ лꙋка́выхъ дѣ́лъ, а҆́ще и҆ не хо́щетъ кто̀, до́лженствꙋетъ, и҆ без̾ хране́нїѧ си́хъ, нижѐ въ ны́нѣшнемъ вѣ́цѣ поко́й ѡ҆брѣта́етъ. Занѐ и҆ зако́ны наказꙋ́ютъ согрѣша́ющыѧ, и҆ кнѧ́зи побꙋжда́ютсѧ къ дѣ́ланїю добродѣ́тели, по словесѝ а҆по́стола: Не бо̀ вотщѐ, глаго́летъ, ме́чь но́ситъ. И҆ па́ки: Хо́щеши ли не боѧ́тисѧ вла́сти, благо́е <anchor type="page" number="703"/> творѝ, и҆ бꙋ́деши и҆мѣ́ти похвалꙋ̀ ѿ негѡ̀<footnote lang="cu">Ри́м. гл. г҃і, ст. г҃.</footnote>. И҆ сїѧ̑ всѧ̑, ꙗ҆́коже є҆сте́ствєнна, не то́чїю всѝ творѧ́тъ и҆ хотѧ́тъ, но и҆ защища́ютъ. Жре́бїй же и҆́нока, ꙗ҆̀же па́че є҆стества̀, ꙗ҆́коже во́инъ хрⷭ҇то́въ, тѣ́мже и҆ до́лженъ вкꙋси́ти ѿ страда́нїй є҆гѡ̀, да полꙋ́читъ и҆ сла́вꙋ є҆гѡ̀. Но и҆ сїѐ па́ки є҆сте́ственный є҆́сть зако́нъ, свидѣ́тельствꙋемь ѿ чꙋ́вственныхъ веще́й. Не во́ини ли ца́рскїе ѿ є҆́же сострада́ти прославлѧ́ютсѧ; Не є҆ли́кѡ ли стра́ждетъ кі́йждо, толи́кꙋ похвалꙋ̀ и҆́мать здѣ̀, и҆ є҆ли́кѡ бы ꙗ҆ви́лсѧ не потре́бенъ, безче́ствꙋетсѧ; Не є҆ли́кѡ ли кто̀ подо́бнꙋ ѻ҆де́ждѣ ца́рской но́ситъ показꙋ́етсѧ ближа́йшимъ є҆мꙋ̀, и҆ є҆ли́кѡ не въ подо́бнѣ, ꙗ҆влѧ́етсѧ чꙋ́ждь; Си́це подоба́етъ взира́ти и҆ на цр҃ѧ̀ на́шего: є҆ли́кѡ бо кто̀ состра́ждетъ и҆ подража́етъ нищетѣ̀ хрⷭ҇то́вой, вкꙋша́ѧ ѿ страда́нїй и҆ поноше́нїй є҆гѡ̀, ꙗ҆̀же пре́жде распѧ́тїѧ и҆ погребе́нїѧ на́съ ра́ди претерпѣ̀: толи́кѡ быва́етъ ближа́йшїй є҆гѡ̀, и҆ соприча́стникъ сла́вы є҆гѡ̀, по словесѝ а҆по́стола: а҆́ще же съ ни́мъ стра́ждемъ, глаго́летъ, да и҆ съ ни́мъ просла́вимсѧ<footnote lang="cu">Ри́м. гл. и҃, ст. з҃і.</footnote>. Оу҆вы̀! ка́кѡ не разꙋмѣ́емъ, ꙗ҆́кѡ хлѣ́ба ра́ди є҆ди́нагѡ коли́кѡ претерпѣва́ютъ трꙋдѧ́щесѧ во́ини и҆ разбо́йницы, и҆ коли́кѡ стра́нствꙋютъ пꙋтеше́ственницы и҆ во́ини морсті́и; И҆ коли́къ трꙋ́дъ претерпѣва́ютъ всѝ человѣ́цы без̾ ᲂу҆пова́нїѧ ца́рствїѧ небе́снагѡ; да и҆ мно́гажды нижѐ намѣ́ренїѧ, є҆гѡ́же ра́ди трꙋдѧ́тсѧ, достиза́ютъ. И҆ мы̀ ца́рствїѧ ра́ди небе́снагѡ и҆ вѣ́чныхъ благи́хъ, не хо́щемъ ма́ло что̀ претерпѣ́ти. И҆ сїѐ та́кожде не быва́етъ многотрꙋ́дно, а҆́ще бы произволе́нїе соизволѧ́ло, и҆ не вмѣнѧ́ло бы тѧ́жко и҆ нестерпи́мо стѧжа́нїе добродѣ́телей, но па́че ра́дость и҆ ᲂу҆покое́нїе ра́ди ᲂу҆пова́нїѧ, безпеча́лїѧ же и҆ непринꙋжде́нныѧ че́сти, слѣ́дꙋющїѧ за добродѣ́телїю. Вѣ́сть бо сеѧ̀ и҆ сꙋпоста́тъ стыдѣ́тисѧ, и҆ є҆́й ᲂу҆дивлѧ́тисѧ, и҆ коне́цъ не то́чїю же є҆ѧ̀ весе́лїе и҆ ра́дость, но и҆ безпристра́стїе въ не́й и҆́мать ра́дость присовокꙋ́пленꙋ, ꙗ҆́коже во страсте́хъ безче́стныхъ печа́ль веще́ственное житїѐ, є҆гѡ́же да и҆зба́вимсѧ, и҆ да дости́гнемъ невеще́ственныѧ и҆ вѣ́чныѧ <anchor type="page" number="704"/> жи́зни безпристра́стїемъ ражда́ющимъ ᲂу҆мерщвле́нїе тѣлесѐ во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе во вѣ́ки. А҆ми́нь.</p>
<p>Ѻ҆смо́е є҆́сть сло́во и҆ бꙋ́ква ѳи́та,</p>
<p>Оу҆мерщвле́нїе страсте́й ражда́етъ безпристра́стїе.</p>
<p>А҆́ще бо сегѡ̀ не ᲂу҆де́ржитъ кто̀ притрꙋ́днѣ,</p>
<p>Таковы́й нижѐ страсте́й и҆збавлѧ́етсѧ.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во и҃.</small></p>
<p>Бг҃ꙋ при́снѡ внима́етъ видѣ́нїемъ безпристра́стный: безпристра́стїе бо чꙋ́вственныхъ, воздвиза́етъ видѣ́нїе ᲂу҆́мныхъ: видѣ́нїе же не сꙋ́щихъ здѣ̀, но пре́жде сме́рти и҆ по сме́рти лю́тыхъ, ѡ҆ ни́хже безпристра́стный наꙋча́етсѧ благода́тїю ко ᲂу҆мерщвле́нїю страсте́й пла́чемъ, да во кро́тость по́мыслѡвъ вре́мени наста́вльшꙋ прїи́детъ. Ѿ вѣ́ры бо стра́хъ, и҆ ѿ сегѡ̀ благоче́стїе, си́рѣчь, воздержа́нїе, терпѣ́нїе, пла́чь, кро́тость, а҆лка́нїе и҆ жа́жда пра́вды, си́рѣчь, всѣ́хъ добродѣ́телей: ми́лостынѧ, по гдⷭ҇нимъ блаже́нствамъ, безпристра́стїе, и҆ ѿ сегѡ̀ ᲂу҆мерщвле́нїе тѣлесѐ, ѿ мно́гихъ стена́нїй и҆ го́рькихъ сле́зъ покаѧ́нїѧ, и҆ печа́ли, ѿ ни́хже дꙋша̀ ѿверга́етъ ра́дость мі́ра, ѿ сокрꙋше́нїѧ же и҆ са́мꙋю пи́щꙋ. Занѐ начина́етъ зрѣ́ти своѧ̑ согрѣшє́нїѧ, ꙗ҆́коже песо́къ морскі́й. И҆ сїѐ є҆́сть нача́ло просвѣще́нїѧ дꙋшѝ и҆ зна́менїе здра́вїѧ є҆ѧ̀. Ꙗ҆̀же бо пре́жде сегѡ̀ быва́ємыѧ не́гли слє́зы, и҆ а҆́кибы бж҃е́ствєнныѧ разꙋмѣ̑нїѧ, и҆ ᲂу҆миле́нїе, и҆ сицєва́ѧ, сꙋ́ть посмѣѧ́нїе и҆ краде́нїе бѣсѡ́въ, и҆ па́че живꙋ́щымъ посредѝ человѣ̑къ, си́рѣчь въ попече́нїе, а҆́ще бы и҆ ѕѣлѡ̀ ма́лое бы́ло: занѐ нѣ́сть возмо́жно є҆щѐ въ чесо́мъ либо ѿ чꙋ́вственныхъ пребыва́ющей побѣди́ти стра̑сти. А҆́ще же кто̀ предлага́етъ дре́внихъ мꙋже́й, ꙗ҆́кѡ и҆мѣ́ѧхꙋ ѻ҆боѧ̑, да зна́етъ, ꙗ҆́кѡ и҆мѣ́ѧхꙋ ᲂу҆́бѡ, но не по стра́сти же что̀ ᲂу҆потреблѧ́хꙋ. И҆ ꙗ҆́вно ѿ є҆́же поѧ́ти и҆̀мъ жєны̀, и҆ по мно́зѣхъ лѣ́тѣхъ познава́ти ѧ҆̀, ꙗ҆́коже пи́сано въ <anchor type="page" number="705"/> ве́тхомъ завѣ́тѣ ѡ҆ родосло́вїи человѣ̑къ, ка́кѡ и҆мꙋ́щїе, подо́бнѣ и҆ не и҆мꙋ́щїе бѧ́хꙋ<footnote lang="cu">Быт. гл. є҃.</footnote>. И҆ ѿ і҆́ѡва и҆ ѿ про́чихъ пра́ведныхъ: и҆ не то́чїю же, но и҆ ца́рь дв҃дъ бѣ̀ и҆ прⷪ҇ро́къ, и҆ соломѡ́нъ да́же чесогѡ̀ не и҆мѣ̀. И҆ ка́кѡ речѐ се́й: Попече́нїе лꙋка́во дадѐ бг҃ъ сыновѡ́мъ человѣ̑ческимъ, є҆́же ᲂу҆пражднѧ́тисѧ въ сꙋ́етныхъ<footnote lang="cu">Є҆клес. гл. а҃, ст. г҃і.</footnote>, си́рѣчь да не ᲂу҆клонѧ́ютсѧ въ гѡ́ршаѧ. И҆ си̑мъ є҆стество̀ веще́й наꙋча́етъ: а҆́ще бо и҆ при безчи́сленныхъ попече́нїѧхъ сꙋ́щихъ нѣ́цїи ᲂу҆до́бное вре́мѧ ѡ҆брѣта́ютъ, во є҆́же твори́ти беззакѡ́ннаѧ, кольмѝ па́че, а҆́ще бы жи́знь на́ша была̀ безпопечи́тельна. Сегѡ̀ ра́ди ᲂу҆́бѡ сицевы́й да пече́тсѧ. Лꙋ́чше бо лꙋка́вѡ пещи́сѧ томꙋ̀, и҆ ѿ бж҃е́ственныхъ веще́й и҆ разꙋмѣ́нїй пра́зднꙋ бы́ти, не́жели твори́ти и҆на̑ѧ ѕѣлѡ̀ гѡ́ршаѧ си́хъ. А҆ и҆́же благода́тїю бж҃їею въ ча́стный ра́зꙋмъ доспѣ̀, и҆ возмо́глъ бы разꙋмѣва́ти ꙗ҆̀же пре́жде сме́рти, и҆ по сме́рти лю̑таѧ, ꙗ҆̀же преслꙋша́нїе нанесѐ, не до́лженъ ѡ҆ста́вити сицєва́ѧ разꙋмѣ̑нїѧ, и҆ ражда̑ющаѧ сїѧ̑ дѣла̀ во всѧ́комъ безмо́лвїи и҆ безпопече́нїи, и҆ пещи́сѧ въ сꙋ́етныхъ. Сꙋета́ бо сꙋ́етствїй и҆ всѧ́чєскаѧ сꙋета̀<footnote lang="cu">Є҆клес. гл. а҃, ст. в҃.</footnote>. Ѿ сегѡ́ же взе́мъ винꙋ̀ і҆ѡа́ннъ дамаски́нъ, речѐ: вои́стиннꙋ сꙋета̀ всѧ́чєскаѧ, житїе́ же сѣ́нь и҆ со́нїе. И҆́бо всꙋ́е мѧте́тсѧ всѧ́къ человѣ́къ<footnote lang="cu">Ѱал. л҃и, ст. з҃.</footnote>, ꙗ҆́коже речѐ писа́нїе: и҆ вои́стиннꙋ. И҆дѣ́же бо коне́цъ гни́лость и҆ пе́рсть, что̀ сꙋ́етнѣе; сегѡ̀ ра́ди ᲂу҆мерщвле́нїе ᲂу҆́бѡ є҆́сть безпристра́стїе, ѻ҆ба́че не ᲂу҆ма̀, но тѣлесѐ ѿ пе́рвыхъ движе́нїй є҆гѡ̀ къ ѿра́дѣ и҆ ᲂу҆покое́нїю. Плотско́е бо хотѣ́нїе є҆́сть ᲂу҆покое́нїе, а҆́ще бы и҆ ѕѣлѡ̀ ма́ло бы́ло. Поне́же дꙋша̀ ѿ сегѡ̀ па́че печа́литсѧ, а҆́ще ви́дитъ како́е ѕѣлѡ̀ дꙋхо́вное въ себѣ̀ дѣ́ло, и҆лѝ ра́зꙋмъ. А҆́ще же є҆́сть и҆ та̀ пло́ть, не и҆́мать пребыва́ти въ не́й дх҃ъ бж҃їй<footnote lang="cu">Быт. гл. ѕ҃, ст. г҃.</footnote>. Почемꙋ̀ нижѐ тщи́тсѧ ѻ҆на̀ ѡ҆ како́млибо благо́мъ дѣ́лѣ, но ꙗ҆̀же тѣлесѐ и҆ страсте́й въ не́й пребыва́ющихъ и҆спо́лнити хотѣ̑нїѧ си́литсѧ, и҆ помраче́нїе на помраче́нїе прїе́млющи, при́снѡ въ соверше́ннѣмъ невѣ́дѣнїи пребыва́етъ произво́льнѣ. Просвѣти́выйсѧ же во є҆́же зрѣ́ти своѧ̑ согрѣшє́нїѧ, не престае́тъ <anchor type="page" number="706"/> рыда́ти ѡ҆ себѣ̀ и҆ ѡ҆ всѣ́хъ человѣ́цѣхъ, зрѧ̀ толи́кое бж҃їе терпѣ́нїе, и҆ толи̑каѧ согрѣшє́нїѧ, ꙗ҆̀же ѿ нача́ла и҆ пре́жде твори́хомъ, и҆ твори́мъ при́снѡ ѻ҆каѧ́ннїи. И҆ ѿ сегѡ̀ быва́етъ благоразꙋ́менъ, ника́коже дерза́ѧ ѡ҆сꙋжда́ти кого̀, ᲂу҆стыжда́ѧсѧ мно́гихъ благодѣѧ́нїй бж҃їихъ и҆ свои́хъ согрѣше́нїй. И҆ ѿсю́дꙋ съ ра́достїю ѡ҆ставлѧ́етъ всѧ́кое своѐ хотѣ́нїе, не по бз҃ѣ быва́емое, и҆ пече́тсѧ ѡ҆ чꙋ́вствахъ, да ѿню́дъ не сотворѧ́тъ что́либо па́че нꙋ́ждныѧ потре́бы, по словесѝ проро́ка: гдⷭ҇и, речѐ, не вознесе́сѧ се́рдце моѐ, нижѐ вознесо́стѣсѧ ѻ҆́чи моѝ<footnote lang="cu">Ѱал. р҃л, ст. а҃.</footnote>. Но подоба́етъ внима́ти, да не ка́кѡ и҆ са́мъ доспѣ́вши на толи́кꙋю высотꙋ̀, ѿ нерадѣ́нїѧ, и҆лѝ го́рдости постра́ждетъ что̀ ѿ неѧ̀ не́гли, и҆ не возмо́жетъ пока́ѧтисѧ во ѻ҆́номъ. Зане́же ᲂу҆́бѡ грѣ́хъ ᲂу҆до́бенъ ѕѣлѡ̀ и҆ пра́вєднымъ, покаѧ́нїе же не всѣ̑мъ ᲂу҆до́бно, за є҆́же бы́ти бли́зъ сме́рти, и҆ пре́жде сеѧ̀ ѿча́ѧнїю. Добро̀ ᲂу҆́бѡ є҆́же не па́дати, и҆лѝ є҆́же па́дати и҆ востава́ти. А҆́ще же па́сти слꙋчи́тсѧ, добро̀ є҆́же не ѿчаѧва́тисѧ, и҆ ᲂу҆далѧ́тисѧ человѣколю́бїѧ влады́чнѧ. Мо́жетъ бо хотѧ́й сотвори́ти ми́лость съ не́мощїю на́шею, то́чїю тогѡ̀ да не ᲂу҆далѧ́емсѧ, нижѐ да ᲂу҆тѣснѧ́емсѧ, ѿ за́повѣдей понꙋжда́еми, и҆ не могꙋ́ще доспѣ́ти да ѡ҆ставлѧ́емъ, но и҆ позна́емъ, ꙗ҆́кѡ є҆ди́нъ де́нь пред̾ гдⷭ҇емъ ꙗ҆́кѡ ты́сѧща лѣ́тъ, и҆ ты́сѧща лѣ́тъ ꙗ҆́кѡ де́нь є҆ди́нъ<footnote lang="cu">в҃ Петр. гл. г҃, ст. и҃.</footnote>. Нижѐ ѿчаѧва́емсѧ, нижѐ да па́даемъ, но при́снѡ да полага́емъ нача́ло. Па́лъ ли є҆сѝ, воста́ни: и҆ па́ки па́лъ ли є҆сѝ, воста́ни: то́чїю врача̀ да не ѿстꙋ́пиши, и҆ самоꙋбі́йцы го́ршїй да не ѡ҆сꙋ́дишисѧ ѿча́ѧнїемъ. Потерпѝ є҆го̀, и҆ то́й ми́лость сотвори́тъ и҆лѝ ѡ҆браще́нїемъ, и҆лѝ и҆скꙋше́нїѧми, и҆лѝ и҆ны́мъ смотре́нїемъ тебѣ̀ недовѣ́домымъ. И҆́мать бо дїа́волъ ѻ҆бы́чай прилага́ти дꙋшѣ̀ ка̑ѧлибо ѡ҆брѣта́етъ то́й предлежа̑щаѧ, и҆лѝ ра́дость и҆ мнѣ́нїе, и҆лѝ печа́ль и҆ ѿча́ѧнїе, и҆лѝ трꙋдѡ́въ безмѣ́рїе, и҆лѝ всесоверше́ннꙋю пра́здность, и҆лѝ а҆́кибы чрез̾ потре́бꙋ вє́щи и҆ разꙋмѣ̑нїѧ безвре́меннѣ, и҆лѝ помраче́нїе и҆ неразсꙋ́днꙋю не́нависть ко <anchor type="page" number="707"/> всѣ̑мъ сꙋ́щымъ. И҆ про́стѣ, кꙋ́юлибо ѡ҆брѣта́етъ пребыва́ющꙋю въ ко́ейждо дꙋшѣ̀ ве́щь, сицевꙋ́ю и҆ прилага́етъ, да не бꙋ́детъ поле́зна. А҆́ще не́гли и҆ бла́га є҆́сть и҆ бг҃оꙋго́дна, а҆́ще ᲂу҆правлѧ́ема бꙋ́детъ ѿ могꙋ́щихъ сꙋди́ти вє́щи, и҆ ѡ҆брѣстѝ намѣ́ренїе бж҃їе сокрове́нное во ѡ҆крꙋжа́ющихъ є҆го̀ шестѝ страсте́хъ, глаго́лю, ꙗ҆̀же свы́ше є҆гѡ̀ и҆ до́лꙋ, ꙗ҆̀же ѡ҆деснꙋ́ю є҆гѡ̀ и҆ ѡ҆шꙋ́ю, и҆ ꙗ҆̀же внѣ̀ є҆гѡ̀ и҆ внꙋ́трь. А҆́ще бо дѣѧ́нїе по бз҃ѣ, а҆́ще же ра́зꙋмъ, и҆́мать намѣ́ренїе благо́е находѧ́щеесѧ въ проти́вныхъ томꙋ̀ шестѝ страсте́хъ. Сегѡ̀ ра́ди во всѧ́кой ве́щи до́лжно вопроша́ти, по словесѝ ст҃а́гѡ а҆нтѡ́нїа, и҆ сїѐ не ᲂу҆ прилꙋчи́вшихсѧ, но ᲂу҆ и҆мꙋ́щихъ дарова́нїе разсꙋжде́нїѧ, да неискꙋ́сни сꙋ́ще ѻ҆́ба въ ꙗ҆́мꙋ впадꙋ́тъ, по є҆ѵⷢ҇льской при́тчѣ<footnote lang="cu">Лꙋкѝ гл. ѕ҃, ст. л҃ѳ.</footnote>. Занѐ без̾ разсꙋжде́нїѧ ничто́же бла́го быва́етъ, а҆́ще бы и҆ ѕѣлѡ̀ бла́го каза́лось неразꙋмѣ́ющымъ; и҆лѝ безвре́меннѣ, и҆лѝ чрез̾ потре́бꙋ, и҆лѝ чрез̾ мѣ́рꙋ ве́щи, и҆ крѣ́пость человѣ́чꙋ, и҆лѝ ра́зꙋмъ є҆гѡ̀, и҆ и҆́на мнѡ́га: и҆мѣ́ѧй бо дарова́нїе разсꙋжде́нїѧ, ѿ смиренномꙋ́дрїѧ прїѧ́тъ то̀. Сегѡ̀ ра́ди всѧ̑ познае́тъ по благода́ти, и҆ вре́мени прише́дшꙋ въ созерца́нїе прихо́дитъ. Ѿ пла́ча ᲂу҆́бѡ и҆ терпѣ́нїѧ быва́етъ наде́жда и҆ безпристра́стїе, и҆́миже ᲂу҆мерщвле́нїе ѿ мі́ра. И҆ а҆́ще до́брѣ прете́рпитъ кто̀ не ѿчаѧва́ѧсѧ ѿ є҆́же зрѣ́ти всю́дꙋ тѣснотꙋ̀ и҆ сме́рть, но разꙋмѣва́ѧ, ꙗ҆́кѡ и҆скꙋше́нїе є҆́сть и҆ просвѣще́нїе. Нижѐ па́ки дерза́ѧ, ꙗ҆́кѡ доспѣ̀ въ мѣ́рꙋ зрѣ́нїѧ ѿ мно́гихъ сле́зъ печа́ли, прихо́дитъ во є҆́же зрѣ́ти ꙗ҆́снѡ свѧта̑ѧ страда̑нїѧ гдⷭ҇нѧ, и҆ вельмѝ ᲂу҆тѣша́етсѧ ѿ си́хъ, и҆ вмѣнѧ́етъ себѐ ни́жша всѣ́хъ вои́стиннꙋ, зрѧ̀ толи̑каѧ блага̑ѧ быва́єма є҆гѡ̀ ра́ди ѿ благода́ти бж҃їѧ. Томꙋ̀ сла́ва и҆ держа́ва во вѣ́ки вѣкѡ́въ, а҆ми́нь.</p>
<p>Сѐ бꙋ́ква і҆́же и҆ девѧ́тое сло́во,</p>
<p>Ѡ҆ честны́хъ хрⷭ҇то́выхъ страда́нїѧхъ.</p>
<p>Ѿ памѧтова́нїѧ во сме́рти и҆ согрѣше́нїи.</p>
<p>Сле́зы мнѡ́гїѧ ражда́ютсѧ въ дѣ́лателѣ,</p>
<p><anchor type="page" number="708"/>И҆ ѿ си́хъ кто̀ во ᲂу҆мѣ̀ сподоблѧ́етсѧ</p>
<p>Страсте́й хрⷭ҇то́выхъ, и҆ ст҃ы́хъ є҆гѡ̀.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во ѳ҃.</small></p>
<p>Ꙗ҆́кѡ а҆́ще не мни́тъ кто̀ вели́кое что̀ творѧ̀ ѿ по́двига, и҆ мно́гихъ стена́нїй и҆ сле́зъ, семꙋ̀ дае́тсѧ ра́зꙋмъ страда́нїй хрⷭ҇то́выхъ и҆ всѣ́хъ ст҃ы́хъ, и҆ сїѧ̑ разꙋмѣва́ѧ ᲂу҆жаса́етсѧ, чꙋдѧ́сѧ и҆ кꙋ́пнѡ и҆зможда́ѧ себѐ въ по́двизѣ. Разꙋмѣва́етъ бо не́мощь свою̀ ѿ ᲂу҆мозрѣ́нїѧ толи́кихъ и҆скꙋше́нїй, и҆́хже нѣ́сть числа̀: и҆ ка́кѡ толи̑каѧ претерпѣ́ша ст҃і́и съ ра́достїю, и҆ коли̑ка на́съ ра́ди пострада̀ гдⷭ҇ь. И҆ съ си́ми просвѣща́етсѧ въ ра́зꙋмѣ быва́емыхъ и҆ глаго́лемыхъ ѿ негѡ̀. И҆ всѧ̑ речє́ннаѧ бо є҆ѵⷢ҇лїи разꙋмѣва́ѧ, начина́етъ ѻ҆вогда̀ ᲂу҆́бѡ ѿ печа́ли рыда́ти го́рцѣ, ѻ҆вогда́ же ѿ благодаре́нїѧ ра́дꙋетсѧ дꙋхо́внѣ. Не ꙗ҆́кѡ дѣла̀ вмѣнѧ́етъ и҆мѣ́ти блага̑ѧ, сїе́ бо возноше́нїе є҆́сть, но ꙗ҆́кѡ грѣ́шенъ сы́й ѕѣлѡ̀, си́хъ видѣ́нїѧ сподо́бисѧ, и҆ смирѧ́етсѧ па́че дѣ́ломъ и҆ сло́вомъ, рече́нными седмью̀ дѣ́ланїѧми, и҆ нра́вственнымъ, си́рѣчь дꙋше́внымъ дѣѧ́нїемъ, и҆ хране́нїемъ пѧтѝ чꙋ́вствъ, и҆ за́повѣдей гдⷭ҇нихъ. И҆ сїѧ̑ не а҆́ки дѣла̀ блага̑ѧ, и҆ мзды̀ достѡ́йнаѧ вмѣнѧ́етъ, но па́че до́лгъ, и҆ ника́коже и҆зба́витисѧ ѿ до́лгꙋ надѣ́ѧсѧ, ра́ди вели́чїѧ дарова́нныхъ є҆мꙋ̀ ра́зꙋмѡвъ. И҆ быва́етъ нѣ́кїимъ ѡ҆́бразомъ а҆́ки плѣне́нъ къ разꙋмѣ́нїємъ что́мыхъ и҆ пѣва́емыхъ слове́съ, и҆ ѿ сла́дости мно́гажды нево́льнѣ забыва́етъ грѣхѝ своѧ̑, и҆ начина́етъ ѿ ра́дости слези́ти сла́достїю ме́да. И҆ па́ки боѧ́сѧ пре́лести, да не ка́кѡ па́че вре́мене сїѐ сокраща́етсѧ, и҆ па́мѧтствꙋѧ пе́рвое житїѐ своѐ па́ки слези́тъ го́рцѣ, и҆ си́це средѝ ѻ҆бои́хъ сле́зъ ше́ствꙋетъ. А҆́ще бы внима́лъ и҆ во все́мъ совѣ́товалсѧ съ кѣ́млибо и҆скꙋ́снымъ, и҆ припа́далъ бы къ бг҃ꙋ чи́стою моли́твою, подоба́ющею дѣ́ѧтельномꙋ, внегда̀ собра́ти ᲂу҆́мъ сво́й ѿ всѣ́хъ, ꙗ҆̀же ви́дѣ, и҆лѝ слы́ша къ па́мѧти бж҃їей, и҆ и҆ска́лъ бы то́чїю во́ли бж҃їей бы́ти во всѣ́хъ начина́нїѧхъ и҆ разꙋмѣ́нїѧхъ свои́хъ: <anchor type="page" number="709"/> а҆́ще же нѝ, и҆́мать прельсти́тисѧ, внегда̀ мнѣ́ти ꙗ҆́кѡ ᲂу҆́зритъ ꙗ҆вле́нїе нѣ́коегѡ ѿ ст҃ы́хъ а҆́гг҃лъ, и҆лѝ хрⷭ҇то́во, не разꙋмѣва́ѧ, ꙗ҆́кѡ хотѧ́й ви́дѣти хрⷭ҇та̀, не ѿ внѣ̀ до́лженъ и҆ска́ти, но внꙋ́трь себѐ подража́нїемъ є҆гѡ̀ житїю̀, є҆́же и҆мѣ̀ въ мі́рѣ, и҆ є҆́же бы́ти тѣ́ломъ и҆ дꙋше́ю безгрѣ́шнꙋ, ꙗ҆́коже и҆ хрⷭ҇то́съ, и҆ ᲂу҆́мъ и҆мѣ́ти ѡ҆ хрⷭ҇тѣ̀ разꙋмѣ́ющъ при́снѡ. Воѡбраже́нїе же, и҆лѝ по́мыслъ и҆мѣ́ти во вре́мѧ моли́твы, нѣ́сть добро̀, но па́че вре́дно ѕѣлѡ̀: є҆́же бо въ мѣ́стѣ бж҃їи бы́ти ᲂу҆мꙋ̀, показа̀ ст҃ы́й ні́лъ, взе́мъ словеса̀ ѿ ѱалма̀: и҆ бы́сть, глаго́летъ, въ ми́рѣ мѣ́сто є҆гѡ̀<footnote lang="cu">Ѱал. ѻ҃є, ст. г҃.</footnote>. Ми́ръ же є҆́сть, є҆́же ѿню́дъ не и҆мѣ́ти по́мысла бла́га, и҆лѝ лꙋка́ва. Поне́же глаго́летъ ѻ҆́нъ, а҆́ще ᲂу҆́мъ себѐ ѡ҆щꙋща́етъ, нѣ́сть въ є҆ди́номъ бз҃ѣ, но и҆ въ себѣ̀. И҆ вои́стиннꙋ. Неѡпи́санно бо є҆́сть бж҃ество̀ и҆ безпредѣ́льно, безви́дно же и҆ неѡбразова́нно, и҆ глаго́лѧй бы́ти со є҆ди́нѣмъ бг҃омъ, си́це до́лженъ бы́ти безви́денъ, неѡбра́зенъ, невоѡбраже́нъ и҆ безстра́стенъ. А҆ є҆́же ѿ внѣ̀ є҆гѡ̀, пре́лесть є҆́сть бѣсо́вскаѧ. Сегѡ̀ ра́ди до́лженъ кто́либо внима́ти, и҆ без̾ вопроше́нїѧ и҆скꙋ́сныхъ, ника́коже по́мыслъ составлѧ́ти бла́гъ и҆лѝ ѕо́лъ. Занѐ ѻ҆боѧ̑ не вѣ́мы: бѣ́си бо преѡбразꙋ́ютсѧ во ꙗ҆̀же хотѧ́тъ, и҆ ꙗ҆влѧ́ютсѧ, ꙗ҆́коже и҆ человѣ́ческїй ᲂу҆́мъ, во ꙗ҆̀же хо́щетъ, и҆ са́мъ воѡбража́етсѧ, и҆ ѡ҆бразꙋ́етсѧ въ ви́дъ воспрїе́млемой ѿ негѡ̀ ве́щи. Но бѣ́си ᲂу҆́бѡ ко є҆́же прельсти́ти на́съ сїѐ творѧ́тъ: на́шъ же ᲂу҆́мъ заблꙋжда́етъ безꙋ́мнѡ ко є҆́же доспѣ́ти є҆мꙋ̀ въ соверше́нство. Ѻ҆ба́че є҆ли́кѡ мо́жетъ кто̀, до́лженъ держа́ти є҆го̀ въ нѣ́коемъ поꙋче́нїи по бз҃ѣ. Ꙗ҆́коже бо се́дмь сꙋ́ть тѣле́сныхъ дѣ́ланїй, та́кѡ и҆ зрѣ́нїй ᲂу҆ма̀ сꙋ́ть ѻ҆́смь, си́рѣчь ра́зꙋмѡвъ. Трѝ ᲂу҆́бѡ сꙋ́ть предречє́нныѧ ѡ҆ пречи́стыхъ страда́нїѧхъ гдⷭ҇а, въ ни́хже до́лженъ кто́либо въ себѣ̀ поꙋча́тисѧ при́снѡ, ко є҆́же пла́кати свою̀ дꙋ́шꙋ, и҆ подоборо́дныхъ, то́ є҆сть, размышлѧ́ти ѡ҆ быва́емыхъ лю́тыхъ ѿ нача́ла престꙋпле́нїѧ: и҆ ка́кѡ въ толи̑кїѧ стра̑сти є҆стество̀ впадѐ, и҆ согрѣшє́нїѧ своѧ̑ и҆ и҆скꙋшє́нїѧ ко и҆справле́нїю быва́єма. Пото́мъ сме́рть, и҆ по <anchor type="page" number="710"/> сме́рти ѡ҆жида́ющаѧ грѣ́шныхъ лю̑таѧ, ꙗ҆́кѡ да сокрꙋши́вшисѧ дꙋша̀ ᲂу҆праздни́тсѧ во пла́чь ко ᲂу҆тѣше́нїю и҆ смире́нїю своемꙋ̀. Да та́кожде не ѿчаѧва́етсѧ ѿ мно́гихъ и҆ стра́шныхъ ѻ҆́нѣхъ разꙋмѣ́нїй, нижѐ па́ки мни́тъ въ дѣ́ло дꙋхо́вное доспѣ́ти, но да пребыва́етъ въ стра́сѣ и҆ наде́ждѣ, є҆́же глаго́летсѧ ми́ръ помыслѡ́въ, ꙗ҆̀же подо́бнѣ и҆́мать. И҆ сїѧ̑ въ ра́зꙋмъ и҆ разсꙋжде́нїе возво́дитъ ᲂу҆́мъ по словесѝ проро́ка: Наста́витъ бо, речѐ, крѡ́ткїѧ на сꙋ́дъ<footnote lang="cu">Ѱал. к҃д, ст. ѳ҃.</footnote>, па́че же на разсꙋжде́нїе, є҆́же ѿ проро́ка глаго́летсѧ, ра́зꙋмъ со благоче́стїемъ. Но ꙗ҆́коже благоче́стїе, є҆ди́но ᲂу҆́бѡ є҆́сть и҆менова́нїе, мнѡ́га же и҆́мать дѣ̑ланїѧ: та́кѡ и҆ ра́зꙋмъ, є҆ди́нъ ᲂу҆́бѡ и҆менꙋ́етсѧ, мнѡ́ги же ра́зꙋмы и҆ зрѣ̑нїѧ и҆́мать. И҆́бо нача́ло тѣле́снагѡ дѣѧ́нїѧ ра́зꙋмъ бѣ̀, и҆ кромѣ̀ ра́зꙋма никто́же пристꙋпа́етъ ко є҆́же твори́ти благо́е, да́же и҆ до конца̀ ᲂу҆сыновле́нїѧ глаго́лю, и҆ до восхище́нїѧ ᲂу҆ма̀ на не́бо во хрⷭ҇тѣ̀ ра́зꙋмъ глаго́летсѧ и҆ зрѣ́нїе. Но ѻ҆́въ ᲂу҆́бѡ пре́жде трꙋда̀, да тѣ́мъ и҆справлѧ́етсѧ дѣ́ло, ꙗ҆́коже ѻ҆рꙋ́дїемъ зда̑нїѧ, ѻ҆́во же по вѣ́рѣ да сохранѧ́етсѧ, ꙗ҆́коже ᲂу҆крѣпле́нїе ѿ стра́ха. И҆ па́ки ра́зꙋмъ и҆ дѣ́ланїе добродѣ́телей дꙋше́вныхъ быва́етъ, да ра̑йскїѧ и҆зрастє́нїѧ ᲂу҆готовлѧ́ютсѧ и҆ насажда́ютсѧ. Пото́мъ та́кожде ра́зꙋмъ ᲂу҆ма̀ и҆ дꙋхо́вное дѣ́ланїе, си́рѣчь, є҆гѡ̀ внима́нїе и҆ ᲂу҆строе́нїе нра́вѡвъ дꙋшѝ, ꙗ҆́кѡ да и҆скꙋ́снѣ дѣ́лаетъ и҆ храни́тъ дѣ́латель за́пѡвѣди, и҆́миже прилѣжа́нїе ѡ҆ и҆зрастѣ́нїѧхъ и҆ бж҃е́ственное ѡ҆кормле́нїе быва́етъ. Ꙗ҆́коже со́лнце, до́ждь, вѣ́тръ спосо́бствꙋютъ растѣ́нїю, без̾ ни́хже ве́сь трꙋ́дъ дѣ́лателѧ тще́тенъ є҆́сть, а҆́ще и҆ногда̀ по проше́нїю и҆ быва́етъ. Занѐ нижѐ без̾ преклоне́нїѧ є҆́же свы́ше, что̀ мо́жетъ бы́ти бла́го: нижѐ преклоне́нїе свы́ше, нижѐ благода́ть на непроизволѧ́ющемъ быва́етъ, глаго́летъ бж҃е́ственный златоꙋ́стъ. Но всѧ̑ сꙋгꙋ̑ба житїѧ̀ сегѡ̀, дѣѧ́нїе, ра́зꙋмъ, произволе́нїе и҆ благода́ть, стра́хъ и҆ наде́жда, по́двиги и҆ воздаѧ́нїе. Но нижѐ послѣ̑днѧѧ быва́ютъ, пре́жде да́же не соверша́тсѧ пє́рваѧ: а҆́ще же не́гли и҆ ꙗ҆влѧ́ютсѧ, но пре́лесть є҆́сть. Ꙗ҆́коже неискꙋ́сный <anchor type="page" number="711"/> земледѣ́лецъ, є҆гда̀ ви́дитъ цвѣ́тъ, и҆ мнѣ́лъ бы ꙗ҆́кѡ пло́дъ є҆́сть, а҆́бїе ᲂу҆стреми́лсѧ бы є҆́же собра́ти то́й, и҆ не вѣ́сть, ꙗ҆́кѡ пло́дъ погꙋблѧ́етъ внегда̀ собра́ти ꙗ҆влѧ́емый: си́це и҆ здѣ̀, є҆́же бо мнѣ́ти не попꙋща́етъ бы́ти мни́мое, глаго́летъ ст҃ы́й ні́лъ. Сегѡ̀ ра́ди до́лженъ всѧ́къ пребыва́ти при бз҃ѣ, и҆ твори́ти всѧ̑ съ разсꙋжде́нїемъ: сїе́ же быва́етъ ѿ є҆́же вопроша́ти со смире́нїемъ, и҆ є҆́же ᲂу҆корѧ́ти себѐ и҆ ѿ себѐ быва́ємаѧ и҆ разꙋмѣва́ємаѧ. Занѐ преѡбразꙋ́етсѧ сатана̀ во а҆́гг҃ла свѣ́тла<footnote lang="cu">в҃ Кор. гл. а҃і, ст. д҃і.</footnote>. И҆ не чꙋ́до. Поне́же и҆ ѿ негѡ̀ всѣва́емые по́мыслы, неискꙋ̑снымъ ꙗ҆влѧ́ютсѧ ꙗ҆́коже разꙋмѣ̑нїѧ пра́вды. Смире́нїе ᲂу҆́бѡ є҆́сть две́рь безстра́стїѧ, глаго́летъ лѣ́ствичникъ: ѡ҆снова́нїе же є҆ѧ̀ кро́тость є҆́сть, по словесѝ вели́кагѡ васі́лїа. Сїѧ́ бо ᲂу҆строѧ́етъ человѣ́ка при́снѡ бл҃годꙋ́шествовати въ сла́достныхъ и҆ приско́рбныхъ ве́щехъ и҆ разꙋмѣ́нїѧхъ, и҆ нижѐ ѡ҆ че́сти, нижѐ ѡ҆ безче́стїи пече́тсѧ, но сла́дѡстнаѧ и҆ прискѡ́рбнаѧ съ ра́достїю прїе́млетъ, и҆ не смꙋща́етсѧ: ꙗ҆́коже та́ѧ дѣ́ва, ѡ҆ не́йже речѐ вели́кїй а҆нтѡ́нїй: ꙗ҆́кѡ сѣдѧ́щꙋ мѝ нѣ́когда ᲂу҆ а҆́ввы, и҆́мⷬ҇къ, прїи́де нѣ́каѧ дѣ́ва, и҆ речѐ ста́рцꙋ: А҆́вво, провожда́ю ше́сть дне́й, шестѝ седми́цъ въ постѣ̀, ве́тхїй и҆ но́вый завѣ́тъ и҆зꙋча́ю на всѧ́къ де́нь. Ѿвѣща́ же къ не́й ста́рецъ ѻ҆́ный: бы́сть ли тѝ скꙋ́дость, ꙗ҆́кѡ и҆зѻби́лїе; Ѻ҆на́ же речѐ: нѝ. Безче́стїе, ꙗ҆́кѡ благохвале́нїе; Речѐ: нѝ, а҆́вво. Вразѝ, ꙗ҆́кѡ дрꙋ́зи; И҆ речѐ: нѝ. Глаго́летъ къ не́й ѻ҆́ный ста́рецъ мꙋ́дрый: И҆дѝ, дѣ́лай, ничто́же бо и҆́маши. И҆ вои́стиннꙋ: а҆́ще толи́кѡ постѧ́шесѧ, ꙗ҆́коже є҆ди́ножды въ седми́цꙋ ꙗ҆дѧ́ше, и҆ сїѐ ѕѣлѡ̀ ма́ло что́либо ѿ пи́щи, не должна́ ли ѻ҆на̀ была̀ и҆мѣ́ти скꙋ́дость, ꙗ҆́коже и҆зѻби́лїе; И҆ па́ки ве́тхїй и҆ но́вый завѣ́тъ и҆зꙋча́ше на всѧ́къ де́нь, и҆ не навы́че смирѧ́тисѧ: и҆ не и҆мꙋ́щаѧ ничегѡ̀ въ житїѝ, не должна́ ли была̀ всѣ́хъ и҆мѣ́ти дрꙋ́ги; и҆ нижѐ врагѡ́въ ꙗ҆́кѡ дрꙋзе́й возмо́же позна́ти ѿ толи́кихъ трꙋдѡ́въ; Впро́чемъ до́брѣ речѐ, ничто́же и҆́маши. А҆́зъ же прилага́ю, ꙗ҆́кѡ сицевы́й и҆ ѕѣлѡ̀ ѡ҆сꙋ́дитсѧ, ꙗ҆́коже глаго́летъ златоꙋ́стъ ѡ҆ пѧтѝ дѣ́вахъ бꙋ́ихъ, ꙗ҆́кѡ въ тѧгча́йшемъ возмого́ша подви́жничествовати, <anchor type="page" number="712"/> си́рѣчь, па́че є҆стества̀ въ дѣ́вствѣ, и҆ въ легча́йшемъ не возмого́ша, то́ є҆сть, въ ми́лостынѣ, ю҆́же па́че и҆ є҆́ллини и҆ невѣ́рнїи ꙗ҆́коже є҆сте́ственнꙋю творѧ́тъ да́же до дне́сь. Но ꙗ҆́коже не позна̀ и҆ско́мое, трꙋдѧ́шесѧ вотщѐ. Сїѧ̑ подоба́ше ва́мъ, глаго́летъ гдⷭ҇ь, твори́ти, и҆ ѻ҆́нѣхъ не ѡ҆ставлѧ́ти<footnote lang="cu">Матѳ. гл. к҃г, ст. к҃г.</footnote>. Добро̀ ᲂу҆́бѡ подви́жничество, но съ благи́мъ намѣ́ренїемъ. И҆ сїѐ не ꙗ҆́кѡ дѣ́ло, но а҆́ки прїꙋготовле́нїе дѣ́ла и҆мѣ́ти до́лженствꙋемъ. Нижѐ ꙗ҆́кѡ пло́дъ, но а҆́ки зе́млю, могꙋ́щꙋю со вре́менемъ, трꙋдо́мъ же и҆ бг҃омъ пита́ти и҆зрастѣ̑нїѧ, ѿ ни́хже пло́дъ быва́етъ, є҆́же є҆́сть ѡ҆чище́нїе ᲂу҆ма̀, и҆ соедине́нїе съ бг҃омъ, є҆мꙋ́же сла́ва во вѣ́ки, а҆ми́нь.</p>
<p>Сѐ десѧ́тое сло́во и҆ бꙋ́ква, ка́кѡ,</p>
<p>Ѡ҆ хрⷭ҇то́вомъ смире́нїи па́ки,</p>
<p>Ѿ є҆́же ника́коже ѡ҆ чесо́млибо пещи́сѧ,</p>
<p>Но себѐ ѡ҆сꙋжда́ти всѧ́чески должна̀</p>
<p>При́снѡ дꙋша̀ во всѧ́комъ дѣ́ланїи,</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во і҃.</small></p>
<p>И҆́стиннѡ смиренномꙋ́дрствꙋѧй никогда́же престае́тъ себѐ ᲂу҆корѧ́ти, а҆́ще бы и҆ ве́сь мі́ръ є҆го̀ ра́товалъ и҆ безче́ствовалъ, да не то́чїю нево́льнѣ спасе́тсѧ, ꙗ҆́коже и҆мꙋ́щїи терпѣ́нїе, но да во́льнѣ тече́тъ къ страстє́мъ хрⷭ҇тѡ́вымъ, ѿ ни́хже сицевы́й наꙋчи́сѧ вѧ́щшей и҆з̾ всѣ́хъ добродѣ́телей, въ не́йже ѡ҆бита́етъ дх҃ъ ст҃ы́й. Сїѧ́ бо є҆́сть две́рь ца́рствїѧ, си́рѣчь безстра́стїѧ. И҆ се́ю вше́дъ къ бг҃ꙋ грѧде́тъ, и҆ без̾ сеѧ̀ сꙋ́етенъ трꙋ́дъ, и҆ многоско́рбенъ пꙋ́ть. Сїѧ́ же всѧ́кое ᲂу҆покое́нїе да́рствꙋетъ и҆мꙋ́щемꙋ ю҆̀ въ се́рдцѣ свое́мъ, занѐ хрⷭ҇та̀ и҆́мать ѡ҆бита́юща. Се́ю бо благода́ть пребыва́етъ, и҆ дарова̑нїѧ сохранѧ́ютсѧ. Сїѧ̀ ᲂу҆́бѡ ражда́етсѧ ѿ ѕѣлѡ̀ мно́гихъ добродѣ́телей, си́рѣчь, ѿ послꙋша́нїѧ, терпѣ́нїѧ, нестѧжа́нїѧ, нищеты̀, бж҃е́ственнагѡ стра́ха, ра́зꙋма и҆ и҆ны́хъ, <anchor type="page" number="713"/> ѻ҆со́беннѣйшее же и҆з̾ ни́хъ разсꙋжде́нїе, просвѣща́ющее дѣ́йствїе ᲂу҆ма̀. Ѻ҆ба́че да не мни́тъ кто̀, ꙗ҆́кѡ про́стѣ и҆ ꙗ҆́коже прилꙋчи́сѧ, быва́етъ смиренномꙋ́дръ, но дѣ́ло є҆́сть па́че є҆стества̀, и҆ вкра́тцѣ, ꙗ҆́кѡ ве́лїе є҆́сть дарова́нїе, по семꙋ̀ и҆ мно́гїй и҆́мать трꙋ́дъ, и҆ мно́гїѧ мꙋ́дрости и҆ терпѣ́нїѧ тре́бꙋетъ проти́вꙋ ра́тꙋющихъ є҆гѡ̀ бѣсѡ́въ и҆ и҆скꙋше́нїй: занѐ всѧ̑ и҆́хъ прехо́дитъ сѣ̑ти. Смире́нїе ражда́етсѧ ѿ ра́зꙋма, ра́зꙋмъ же ражда́етсѧ ѿ и҆скꙋше́нїй. Позна́вшемꙋ себѐ, да́рствꙋетсѧ ра́зꙋмъ всѣ́хъ: и҆ повинꙋ́вшемꙋсѧ бг҃ꙋ, повинꙋ́тсѧ всѧ̑, є҆гда̀ воцари́тсѧ во ᲂу҆десѣ́хъ є҆гѡ̀ смире́нїе. И҆ вои́стиннꙋ. Ѿ мно́гихъ бо и҆скꙋше́нїй и҆ си́хъ терпѣ́нїѧ быва́етъ всѧ́къ и҆скꙋ́сенъ, и҆ ѿ сегѡ̀ познава́етъ свою̀ не́мощь, и҆ бж҃їю си́лꙋ. И҆ ѿ позна́нїѧ своеѧ̀ не́мощи и҆ неразꙋ́мїѧ, ꙗ҆́кѡ не вѣ́дѧше нѣ́когда ꙗ҆̀же ны́нѣ навыко́хъ, помышлѧ́етъ, ꙗ҆́кѡ вои́стиннꙋ ꙗ҆́коже не вѣ́дѧше нѣ́когда, и҆ не вѣ́дѧше, ꙗ҆́кѡ не вѣ́сть. Си́це и҆ и҆́на мнѡ́га, ѡ҆ ни́хже по си́хъ мо́жетъ бы́ть и҆́мать ра́зꙋмъ прїѧ́ти, по словесѝ вели́кагѡ васі́лїа. Рече́ бо: А҆́ще кто̀ не и҆скꙋ́ситъ ве́щи, не вѣ́сть, чесогѡ̀ лиша́етсѧ. Прїѧ́вый же ра́зꙋмъ ѿ ча́сти познава́етъ, ꙗ҆́кѡ не вѣ́сть, и҆ быва́етъ томꙋ̀ ра́зꙋмъ хода́тайственъ смире́нїѧ. И҆ па́ки: Позна́вый себѐ, ꙗ҆́кѡ созда́нїе є҆́сть премѣ́нно, ѿню́дъ ни въ чесо́мъ возно́ситсѧ, ꙗ҆́кѡ а҆́ще и҆ и҆́мать мо́жетъ бы́ть что̀, созда́вшагѡ є҆го̀ є҆́сть. Никто́же бо сосꙋ́дъ каковы́й похвалѧ́етъ, ꙗ҆́кѡ са́мъ себѐ благоꙋстро́и, но творца̀ є҆гѡ̀ похвалѧ́етъ: є҆гда́ же сокрꙋши́тсѧ, тогда̀ вино́вника ᲂу҆корѧ́етъ, а҆ не творца̀. А҆́ще же сосꙋ́дъ є҆́сть слове́сенъ, по нꙋ́ждѣ и҆ самовла́стенъ є҆́сть. И҆ въ про́чихъ ᲂу҆́бѡ благи́хъ творе́цъ пода́тель, ꙗ҆́коже и҆ творе́нїѧ вино́вникъ: къ паде́нїю же и҆ и҆ ᲂу҆клоне́нїю, вина̀, произволе́нїе самовла́стнагѡ. Ꙗ҆́коже пребыва́ющꙋ ᲂу҆́бѡ непрело́жнѡ и҆ по благода́ти слѣ́дꙋетъ похвала̀: си́це и҆ ᲂу҆кори́зна прїе́млющꙋ ѕло́бꙋ ѕмі́ѧ: Не прїе́млющꙋ бо да́ры похвала̀, но подаю́щꙋ подоба́етъ со благодаре́нїемъ. По благода́ти же, мо́жетъ бы́ть, и҆́мать прїе́мый похвалꙋ̀ за намѣ́ренїе прїѧ́ти да́ры, ꙗ҆̀же не и҆мѣ̀, па́че же за благоразꙋ́мїе ѡ҆ благодѣ́телѣ: и҆ а҆́ще сїѐ не быва́етъ, не то́чїю лиша́етсѧ похва́лъ, но и҆ ѡ҆сꙋ́дитсѧ <anchor type="page" number="714"/> за своѐ неблагодаре́нїе. Никто́же си́це безстꙋ́днѡ дерза́етъ глаго́лати, ꙗ҆́кѡ не прїѧ́лъ да́ра, но лꙋкаводѣ́йствомъ кра́дѧ похвалꙋ̀, и҆ безмо́лвїемъ хвалѧ́сѧ, сꙋ́дитъ, а҆́кибы не ѿ тогѡ̀ творца̀ быва̑емаѧ, ꙗ҆́кобы са́мъ бога́тство, є҆́же мни́тъ и҆мѣ́ти, стѧжа̀ себѣ̀, а҆ не по благода́ти прїѧ́лъ. А҆́ще же и҆ногда̀ благодари́тъ сицевы́й пода́телѧ, но ꙗ҆́коже фарїсе́й ѻ҆́ный мечта́етъ, и҆ глаго́летъ въ себѣ̀: благодарю́ тѧ, ꙗ҆́кѡ та́кѡ и҆ та́кѡ є҆́смь<footnote lang="cu">Лꙋкѝ гл. и҃і, ст. а҃і.</footnote>. До́брѣ ᲂу҆́бѡ речѐ є҆ѵⷢ҇лі́стъ, па́че же сердцевѣ́децъ бг҃ъ, въ себѣ̀, а҆ не къ бг҃ꙋ, глаго́ла. А҆́ще бо и҆ къ бг҃ꙋ мнѧ́ше ᲂу҆сты̀ глаго́лати, но вѣ́дый надме́ннꙋю є҆гѡ̀ дꙋ́шꙋ, не къ бг҃ꙋ речѐ, но, глаго́летъ, фарїсе́й ста́въ, си́це въ себѣ̀ глаго́лаше. А҆ є҆́же глаго́лати писа́нїю мно́гажды ты̑ѧже глаго́лы, и҆лѝ си̑мъ подѡ́бныѧ, нѣ́сть, глаго́летъ златоꙋ́стъ, и҆носказа́нїе и҆лѝ многосло́вїе, но да впечатлѣ́етсѧ сло́во въ се́рдцѣ слы́шателей. ѱалмопѣ́вецъ же ѿ любвѝ не хотѧ́ше рече́нїе ѡ҆ста́вити, ꙗ҆́коже невкꙋси́вшїи є҆гѡ̀ сла́дости, но ѿ нерадѣ́нїѧ и҆ са́мое то̀ рече́нїе пренебрега́ютъ, да и҆зба́вѧтсѧ тѧ́жести є҆гѡ̀. Оу҆̀бо сицевы́й когда̀ прино́ситъ досто́инъ пло́дъ ѿ бж҃е́ственныхъ писа́нїй, не па́че ли ѡ҆сꙋжде́нїе и҆ помраче́нїе ᲂу҆ма̀, внегда̀ ѿве́рсти вхо́дъ бѣсѡ́мъ, є҆го̀ ра́тꙋющымъ; по словесѝ гдⷭ҇ню: А҆́ще въ сꙋ́ровѣ дре́вѣ сїѧ̑ творѧ́тъ, въ сꙋ́сѣ что̀ бꙋ́детъ<footnote lang="cu">Лꙋкѝ гл. к҃г, ст. л҃а.</footnote>; И҆, а҆́ще пра́ведный є҆два̀ спаса́етсѧ, нечести́вый же и҆ грѣ́шный гдѣ̀ ꙗ҆ви́тсѧ<footnote lang="cu">Притч. гл. а҃і, ст. л҃а.</footnote>; И҆ а҆́ще и҆мꙋ́щихъ ве́сь ᲂу҆́мъ въ па́мѧти бж҃їей невеще́ственъ и҆ безви́денъ ра́тꙋютъ бѣ́сове, и҆ а҆́ще бы бг҃ъ сицевы́хъ не застꙋпа́лъ смиренномꙋ́дрїѧ ра́ди и҆́хъ: не возмогла́ бы восходи́ти моли́тва и҆́хъ, но возврати́ласѧ бы тще́тна. Что̀ сотвори́мъ мы̀ ѻ҆каѧ́ннїи, ꙗ҆́кѡ нижѐ къ воздꙋ́хꙋ ᲂу҆сты̀ глаго́лемъ, да понѐ когда́либо возмилосе́рдовавъ бг҃ъ, снизше́лъ бы невѣ́дѣнїю и҆ не́мощи на́шей ра́ди благоразꙋ́мїѧ. А҆ ꙗ҆́кѡ и҆ соверше́нныхъ ра́тꙋютъ бѣ́си, послꙋ́шаемъ, что̀ глаго́летъ ст҃ы́й мака́рїй, ꙗ҆́кѡ никто́же здѣ̀ соверше́нъ быва́етъ въ ны́нѣшнемъ вѣ́цѣ. Поне́же ѡ҆брꙋче́нїе бѣ̀ дае́мое здѣ̀, и҆ во свидѣ́тельство приво́дитъ <anchor type="page" number="715"/> нѣ́коего ѿ бра́тїй, и҆́же молѧ́шесѧ съ нѣ́кїими, и҆ а҆́бїе восхище́нъ бы́сть на не́бо ᲂу҆мо́мъ, и҆ ви́дѣ го́рнїй і҆ерꙋсали́мъ и҆ ски̑нїи ст҃ы́хъ, и҆ низше́дъ ѿпадѐ добродѣ́тели, и҆ въ соверше́ннꙋю прїи́де поги́бель, за є҆́же мнѣ́ти себѐ въ чесо́мъ предꙋспѣ́ти, а҆ не вѧ́щшїй и҆мѣ́ти до́лгъ, ꙗ҆́кѡ сподо́бльшасѧ сицевы́ѧ высоты̀, недосто́йна сꙋ́ща, и҆ пе́рсть по є҆стествꙋ̀. И҆ па́ки то́йже речѐ: Мнѡ́гїѧ вѣ́мъ и҆ ѿ и҆скꙋ́са, и҆ а҆́зъ въ сицевы̑ѧ внидо́хъ, и҆ вѣ́мъ и҆звѣ́стнѣ, ꙗ҆́кѡ никто́же здѣ̀ соверше́нъ: но а҆́ще бы и҆ невеще́ственъ соверше́ннѡ бы́лъ бы, и҆ съ бг҃омъ соедине́нъ, грѣ́хъ па́ки въ слѣ́дъ є҆гѡ̀ грѧде́тъ, и҆ никогда́же пре́жде сме́рти соверше́ннѡ и҆стреблѧ́етсѧ. И҆ ст҃ы́й ні́лъ ѡ҆ нѣ́коемъ речѐ, ꙗ҆́кѡ молѧ́шесѧ, и҆ по бж҃їю попꙋще́нїю къ по́льзѣ є҆гѡ̀, и҆ и҆ны́хъ мно́гихъ, потрѧса́хꙋ є҆го̀ бѣ́си на высотꙋ̀ взе́млюще за рꙋ́цѣ и҆ но́зѣ є҆гѡ̀, и҆ да не вреди́тсѧ тѣ́ло є҆гѡ̀ па́дъ на зе́млю, на рогози́нѣ подыма́хꙋ: и҆ сїѐ на до́лзѣ творѧ́ще, не возмого́ша свестѝ ᲂу҆ма̀ є҆гѡ̀ съ небе́съ. Оу҆̀бо когда́ бы сицевы́й возжела́лъ ꙗ҆́стїѧ; и҆лѝ когда̀ ѱалмопѣ́нїѧ и҆ чте́нїѧ востре́бꙋетъ; но мы̀ тре́бꙋемъ си́хъ ра́ди не́мощи ᲂу҆ма̀ на́шегѡ, а҆́ще и҆ нижѐ си́це внима́ти хо́щемъ. Оу҆вы̀! сицевы́й свѧ́тъ борѧ́шесѧ, и҆ мы̀ не пече́мсѧ ѡ҆ бра́ни: ст҃і́и смире́нїемъ сохранѧ́ютсѧ ѿ сѣте́й дїа́вольскихъ, и҆ мы̀ ѿ неразꙋ́мїѧ возно́симсѧ! И҆ вои́стиннꙋ. Ве́лїе неразꙋ́мїе є҆́сть, є҆́же возноси́тисѧ комꙋ̀ въ то́мъ, є҆́же не и҆́мать. Что́ же и҆́маши, глаго́летъ, є҆гѡ́же нѣ́си прїѧ́лъ тꙋ́не ѿ бг҃а, и҆лѝ моли́твами и҆ны́хъ нѣ́кїихъ; а҆́ще же и҆ прїѧ́лъ є҆сѝ, что̀ хва́лишисѧ ꙗ҆́кѡ не прїе́мь<footnote lang="cu">а҃ Кор. гл. д҃, ст. з҃.</footnote>, но са́мъ творѧ́й; Речѐ а҆́вва кассїа́нъ, смире́нїе ᲂу҆́бѡ ражда́етсѧ ѿ ра́зꙋма, се́й же ражда́етъ разсꙋжде́нїе, ѿ негѡ́же ражда́етсѧ разсмотре́нїе, є҆́же нарица́етъ проро́къ совѣ́томъ, и҆́же зри́тъ вє́щи по є҆стествꙋ̀, и҆ ᲂу҆мерщвлѧ́етсѧ ᲂу҆́мъ ѿ мі́ра зрѣ́нїемъ бж҃їихъ тва́рей<footnote lang="cu">И҆са́їи гл. а҃і, ст. в҃.</footnote>. Томꙋ̀ сла́ва во вѣ́ки а҆ми́нь.</p>
<p>Є҆динонадесѧ́тое є҆́сть сло́во и҆ бꙋ́ква, лю́ди,</p>
<p>Смире́нїе же ражда́етъ разсꙋжде́нїе</p>
<p><anchor type="page" number="716"/>По є҆стествꙋ̀ чꙋ́вственныхъ тва́рей.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во а҃і.</small></p>
<p>Ѕѣлѡ̀ бла́го є҆́сть вопроша́ти ѡ҆ все́мъ, ѻ҆ба́че и҆скꙋ́сныхъ, неискꙋ́сныхъ же привре́дно, за є҆́же не и҆мѣ́ти разсꙋжде́нїѧ: сїе́ бо вѣ́сть вре́мѧ, потре́бꙋ, ᲂу҆строе́нїе человѣ́че, коли́чество, си́лꙋ, ра́зꙋмъ вопроша́ющагѡ, произволе́нїе, и҆ намѣ́ренїе бж҃їе, и҆ коегѡ́ждо рече́нїѧ бж҃е́ственнагѡ писа́нїѧ, и҆ и҆́на мнѡ́га. Поели́кꙋ не и҆мѣ́ѧй разсꙋжде́нїѧ, мо́жетъ бы́ть, трꙋди́тсѧ мно́гѡ, и҆ ничто́же соверши́ти мо́жетъ. И҆ а҆́ще ᲂу҆́бѡ ѡ҆брѧ́щетсѧ кто̀ и҆мѣ́ѧй сїѐ, наста́вникъ є҆́сть слѣпы̑мъ, и҆ свѣ́тъ сꙋ́щымъ во тьмѣ̀: и҆ на него̀ до́лженствꙋемъ возлага́ти всѧ̑, и҆ ѿ сицева́гѡ прїима́ти, а҆́ще и҆ногда̀ и҆ не зри́мъ, ꙗ҆́коже хо́щемъ ѿ неискꙋ́сства. Но ѻ҆ба́че и҆мѣ́ѧй сїѐ, ѿ сегѡ̀ па́че показꙋ́етсѧ, ѿ є҆́же мощѝ томꙋ̀ ᲂу҆стро́ити, глаго́лємаѧ разꙋмѣ́ти не хотѧ́щихъ и҆ не жела́ющихъ. Занѐ дꙋ́хъ и҆спытꙋ́етъ, и҆ ꙗ҆вле́нїе бж҃е́ственныхъ дѣ́лъ, ѿ є҆́же мощѝ и҆ не хотѧ́щъ ᲂу҆́мъ понꙋ́дити вѣ́рить, по примѣ́рꙋ ѻ҆тцє́въ, і҆ѡ́ны, заха́рїи и҆ даві́да, и҆́же ѿ разбѡ́йникъ, є҆го́же ᲂу҆держа̀ а҆́гг҃лъ є҆́же глаго́лати что̀ ѿню́дъ, кромѣ̀ пра́вила є҆гѡ̀ внегда̀ пѣ́ти. А҆́ще же подо́бнѣ нѣ́сть ны́нѣ, є҆́же бы́ти комꙋ̀ въ разсꙋжде́нїи такова́гѡ ро́да, за є҆́же не бы́ти ражда́ющемꙋ то́е смире́нїю, съ терпѣ́нїемъ ѡ҆ кое́мждо начина́нїи до́лженствꙋемъ моли́тисѧ<footnote lang="cu">Колос. гл. д҃, ст. в҃.</footnote>, по словесѝ а҆пⷭ҇ла. А҆́ще бо и҆ не и҆́мамы преподо́бныхъ рꙋ́къ, си́рѣчь, чистоты̀ дꙋшѝ и҆ тѣ́ла, но ᲂу҆́бѡ понѐ кромѣ̀ ѕлопомнѣ́нїѧ и҆ по́мыслѡвъ бы́ти потщи́мсѧ. Сїе́ бо є҆́сть а҆по́стольское, є҆́же воздѣва́ти преподѡ́бныѧ рꙋ́ки без̾ гнѣ́ва и҆ размышле́нїѧ<footnote lang="cu">а҃ Тїм. гл. в҃, ст. и҃.</footnote>. И҆ а҆́ще что̀ разꙋмѣ́емъ бы́ти по бз҃ѣ, безстра́стнѡ сотвори́мъ, а҆́ще, мо́жетъ бы́ть, и҆ не ѕѣлѡ̀ бла́го є҆́сть, за недоꙋмѣ́нїе же и҆ намѣ́ренїе є҆́же по бз҃ѣ, во благо́е на́мъ содѣ́ѧнное ѿ бл҃года́ти <anchor type="page" number="717"/> вмѣни́тсѧ. А҆́ще же не є҆́сть стра́сть, но по во́лѣ бж҃їей, ꙗ҆́коже рече́сѧ, и҆ сїѧ̀ ᲂу҆́бѡ по нꙋ́жнѣ є҆ди́ныѧ ра́ди бж҃їѧ бла́гости: а҆ и҆дѣ́же своѧ̀ во́лѧ, а҆ не бж҃їѧ, та́мѡ возвыше́нїе, и҆ бг҃ъ не благоволи́тъ, нижѐ ѿкрыва́етъ свою̀ во́лю, ꙗ҆́кѡ да не кто̀ разꙋмѣва́ѧй, и҆ не творѧ́й, вѧ́щше ѡ҆сꙋ́дитсѧ. Занѐ є҆ли̑ка бг҃ъ подае́тъ на́мъ, и҆ є҆ли̑ка ᲂу҆де́рживаетъ ᲂу҆ на́съ, на по́льзꙋ стро́итъ, а҆́ще и҆ мы̀ ꙗ҆́коже дѣ́ти не разꙋмѣ́емъ: нижѐ ниспосыла́етъ ст҃а́го своего̀ дх҃а, не ѡ҆чи́щшемꙋ себѐ ѿ страсте́й тѣле́сными и҆ нра́вственными дѣѧ́нїѧми, ꙗ҆́кѡ да не ᲂу҆клони́тсѧ ѿ ѻ҆бы́чаѧ къ страсте́мъ таковы́й, и҆ бꙋ́детъ пови́ненъ ст҃а́гѡ дх҃а наше́ствїю. Но є҆гда̀ до́лго вре́мѧ пребꙋ́детъ кто̀ въ подви́жничествѣ, и҆ ѡ҆чи́ститъ пе́рвѣе тѣ́ло по дѣ́йствꙋ ѿ грѣха̀, ма́ла же и҆ вели́ка, пото́мъ дꙋ́шꙋ ѿ всѧ́кагѡ жела́нїѧ и҆ ви́да ꙗ҆́рости, и҆ нра́вы благи́мъ ѻ҆бы́чаемъ содѣ́лаетъ, ко є҆́же ника́коже кромѣ̀ хотѣ́нїѧ ᲂу҆ма̀ твори́ти что̀ си̑мъ пѧтьмѝ чꙋ́вствы, нижѐ по внꙋ́треннемꙋ человѣ́кꙋ снисхожде́нїе да бꙋ́детъ къ чесомꙋ́либо таково́мꙋ, и҆ повине́тсѧ себѣ̀ человѣ́къ, тогда̀ и҆ бг҃ъ повине́тъ є҆мꙋ̀ всѧ́чєскаѧ благода́тїю дх҃а ст҃а́гѡ ра́ди безстра́стїѧ. Подоба́етъ бо є҆мꙋ̀ повинꙋ́тисѧ пе́рвѣе зако́нꙋ бж҃їю, и҆ та́кѡ повине́тъ ꙗ҆́кѡ слове́сенъ сꙋ̑щаѧ во вла́сти, ꙗ҆́коже ᲂу҆мꙋ̀ ѡ҆блада́ти, ꙗ҆́коже ѿ нача́ла созда́сѧ, ца́рствомъ мꙋ́дрымъ, цѣломꙋ́дрымъ, мꙋ́жественнымъ же и҆ пра́веднымъ. И҆ ны́нѣ ᲂу҆́бѡ ᲂу҆кроща́етъ ꙗ҆́рость мѧ́гкостїю жела́нїѧ, ны́нѣ же ᲂу҆де́рживаетъ жела́нїе жесто́костїю ꙗ҆́рости, и҆ познае́тъ, ꙗ҆́кѡ самоде́ржецъ є҆́сть, и҆ дѣ́йствꙋетъ всѣ́ми ᲂу҆́ды тѣлесѐ<footnote lang="cu">Втор. гл. ѕ҃, ст. є҃.</footnote>, по за́повѣди бж҃їей, и҆ не ктомꙋ̀ ѿ забве́нїѧ и҆ невѣ́дѣнїѧ ѡ҆крада́етсѧ, ꙗ҆́коже пре́жде. Тогда̀ ᲂу҆́бѡ ѿ ᲂу҆праждне́нїѧ, є҆́же по бз҃ѣ разсмотри́теленъ быва́етъ, и҆ прозира́ти начина́етъ ᲂу҆готѡ́ванныѧ сѣ̑ти дїа́воли, сокровє́ннаѧ и҆ по краде́нїю быва́ємаѧ: бꙋ̑дꙋщаѧ же не прозира́етъ ꙗ҆́коже проро́цы, сїе́ бо па́че є҆стества̀ є҆́сть, и҆ подае́тсѧ къ по́льзѣ ѻ҆́бщей. Разсмотре́нїе же є҆сте́ственно є҆́сть, и҆ ᲂу҆мꙋ̀ ѡ҆чи́щшꙋсѧ, ꙗ҆влѧ́етсѧ <anchor type="page" number="718"/> сїѐ ѿ ᲂу҆держа́нїѧ страсте́й а҆́ки въ мра́кѣ сокрыва́емо: смиренномꙋ́дрїѧ же ра́ди прихо́дитъ благода́ть, и҆ ѿверза́етъ дꙋше́вное ѻ҆́ко, є҆́же ѡ҆слѣпѝ дїа́волъ, и҆ а҆́бїе начина́етъ человѣ́къ зрѣ́ти вє́щи по є҆стествꙋ̀, и҆ не ктомꙋ̀ прельща́етсѧ ѿ внѣ́шнѧгѡ зрѣ́нїѧ веще́й, ꙗ҆́коже пре́жде: взира́етъ бо безпристра́стнѡ таковы́й на зла́то, сребро̀, драгоцѣ̑ннаѧ ка́мєнїѧ, и҆ не прельща́етсѧ, нижѐ пристра́стнѡ сꙋ́дитъ, но вѣ́сть, ꙗ҆́кѡ ѿ землѝ сꙋ́ть сїѧ̑, ꙗ҆́коже и҆ прѡ́чыѧ вє́щи мі́ра, по примѣ́рꙋ ст҃ы́хъ ѻ҆тє́цъ. Зри́тъ человѣ́ка, и҆ познае́тъ, ꙗ҆́кѡ ѿ землѝ є҆́сть, и҆ въ зе́млю ѡ҆брати́тсѧ, сїе́ же не про́стѣ вмѣнѧ́етъ: и҆́бо всѝ человѣ́цы ѿ и҆скꙋ́са сїѧ̑ познаю́тъ, но ѿ страсте́й наси́лꙋеми къ веща́мъ пристра́стни быва́ютъ. А҆́ще кто̀ ѿ возноше́нїѧ мни́тъ, ꙗ҆́кѡ без̾ пе́рвыхъ трꙋдѡ́въ и҆ добродѣ́телей доспѣ̀, во є҆́же зрѣ́ти творє́нїѧ по є҆стествꙋ̀, нѣ́сть чꙋ́дно. Вѣ́сть во сїѐ твори́ти и҆ слѣпы̑ѧ мнѧ́щыѧ зрѣ́ти, и҆ не разꙋ́мныѧ велехвали́тисѧ всꙋ́е. А҆́ще во си́це мо́щно бы́ло бы зрѣ́ти творє́нїѧ по є҆стествꙋ̀ ѿ є҆ди́нагѡ мнѣ́нїѧ то́чїю, не потре́бенъ бы пла́чь бы́лъ, и҆ ѿ сегѡ̀ не то́чїю ѡ҆чище́нїе, но и҆ многоѡбра́зное подви́жничество и҆ смире́нїе и҆ благода́ть свы́ше, и҆ безстра́стїе: но нѣ́сть сїѐ, нѣ́сть. Быва́етъ бо ᲂу҆до́бнѣйше мно́гажды въ простѣ́йшихъ, и҆ ᲂу҆́мъ и҆мꙋ́щихъ чи́стый ѿ мі́ра веще́й и҆ лꙋка́вствїй, є҆гда́ бы слꙋчи́лосѧ сицево́мꙋ повинꙋ́тисѧ и҆скꙋ́снꙋ и҆ дх҃о́внꙋ ѻ҆тцꙋ̀: и҆лѝ па́ки пе́рвѣе по смотре́нїю благода́ти, пре́жде є҆́же разꙋмѣ́ти десна̑ѧ, и҆лѝ шꙋ̑ѧѧ томꙋ̀, ꙗ҆́коже речѐ соломѡ́нъ<footnote lang="cu">При́тч. гл. д҃, ст. к҃з.</footnote>. Рабо́тающымъ же на́мъ страстє́мъ ѿ ю҆́на во́зраста, и҆ всѧ́комꙋ лꙋка́вствꙋ и҆ ѕлодѣ́йствꙋ вкра́тцѣ и҆зꙋчи́вшымсѧ, со всѧ́кимъ ᲂу҆се́рдїемъ кромѣ̀ бг҃а и҆ трꙋда̀ и҆ вре́мени, сицевы́хъ ѕѡ́лъ и҆зба́витисѧ, и҆ си́це зрѣ́ти не возмо́жно, а҆́ще нѣ́гдѣ ꙗ҆́коже та̑ѧ, и҆ стѧжа́нїе добродѣ́телей возлюби́вше дѣ́ломъ и҆ сло́вомъ, ѡ҆ си́хъ тща́тельнѣ прилѣжи́мъ: а҆́ще мно́гажды и҆ нижѐ та́кѡ быва́ютъ поле́зни на́мъ тща̑нїѧ, и҆лѝ за є҆́же не претерпѣ́ти и҆скꙋше́нїй да́же до конца̀, и҆лѝ ѿ <anchor type="page" number="719"/> же не вѣ́дѣти на́мъ пꙋтѝ и҆лѝ намѣ́ренїѧ, и҆лѝ ѿ лѣ́ности, и҆лѝ ѿ невѣ́рїѧ и҆ дрꙋги́хъ мно́гихъ ѡ҆бразѡ́въ, и҆̀мже нѣ́сть числа̀. А҆́ще же сїѧ̑ си́це сꙋ́ть, и҆ дале́че є҆смы̀ ра́ди превосхождє́нїѧ, ка́кѡ дерзне́мъ рещѝ, ꙗ҆́кѡ доспѣ́хомъ въ пе́рвꙋю красотꙋ̀. А҆́ще не ѿ самоꙋго́дїѧ прельща́емсѧ и҆ сокры́таѧ поги́бели. Ꙗ҆́коже бо самоꙋкоре́нїе, неви́димо є҆́сть ᲂу҆спѣ́ѧнїе, за є҆́же до́брѣ ше́ствовати и҆ не ѡ҆щꙋща́ти: си́це и҆ возноше́нїе и҆ самоꙋго́дїе, та́йнаѧ є҆́сть поги́бель, за є҆́же ѡ҆браща́тисѧ на́мъ вспѧ́ть, и҆ не познава́ти. И҆ вои́стиннꙋ. Въ тщесла́внꙋю дꙋ́шꙋ, ꙗ҆̀же и҆ ѿ благода́ти ѡ҆чи́щшыѧсѧ стра̑сти воз̾ѡбраща́ютсѧ. И҆ гдⷭ҇ь, є҆гда́ же и҆зы́детъ, глаго́летъ, нечи́стый дꙋ́хъ и҆ прѡ́ч:<footnote lang="cu">Матѳ. гл. в҃і, ст. м҃г.</footnote> Почто̀; Занѐ не и҆́мать мѣ́сто дѣ́ланїѧ дꙋхо́внагѡ, и҆з̾ негѡ́же и҆зы́де, нижѐ смире́нїѧ. Сегѡ̀ ра́ди и҆ съ приложе́нїемъ и҆ны́хъ ѕѡ́лъ, и҆ мно́гихъ прихо́дитъ ѿ боѧ́зни, и҆ живе́тъ. Разꙋмѣва́ѧй да разꙋмѣ́етъ. Не хо́щетъ бо сло́во преда́ти ꙗ҆́сна всѧ̑, нижѐ па́ки ѡ҆ста́вити напро́тивъ, но ꙗ҆́коже по́льзꙋетъ. И҆́бо, глаго́летъ златоꙋ́стъ, вели́кое и҆ сїѐ бж҃їе благодѣѧ́нїе, во є҆́же бы́ти нѣ̑кїимъ ѿ бж҃е́ственныхъ писа́нїй ѕѣлѡ̀ ꙗ҆́снымъ, нѣ̑кїимъ же сокровє́ннымъ. Ꙗ҆́кѡ да ѻ҆́вѣми ᲂу҆́бѡ въ вѣ́рꙋ и҆ любо́вь прїи́демъ, и҆ да не ѿ мно́гагѡ непостиже́нїѧ въ невѣ́рїе и҆ ᲂу҆ны́нїе низпаде́мъ: ѻ҆́вѣми же во и҆спыта́нїе и҆ трꙋ́дъ воздви́гнемсѧ, и҆ го́рдости и҆зба́вимсѧ, и҆ смире́нїе ѡ҆брѧ́щемъ, ѿ є҆щѐ не мощѝ на́мъ пости́гнꙋти. И҆ си́це ѿ ѻ҆бою̀ прїе́млемъ пло́дъ смире́нїѧ, и҆ жела́нїѧ къ бг҃ꙋ, а҆́ще ѡ҆щꙋща́емъ быва́ємыѧ въ на́съ да́ры. Пѧ́тое ᲂу҆́бѡ зрѣ́нїе, ѡ҆ не́мже сло́во и҆ ᲂу҆твержде́нїе сїѐ є҆́сть, є҆́же мощѝ комꙋ̀ дѣ́ломъ зрѣ́ти чꙋ̑вственнаѧ творє́нїѧ, и҆ по́мыслы ѿ разсꙋжде́нїѧ, и҆ не ѿ нѣ́кїѧ пре́лести не разꙋмѣ́ти, и҆ внѣ̀ бж҃е́ственнагѡ намѣ́ренїѧ стра́стнымъ твори́ти что̀, и҆лѝ снисходи́ти по́мыслꙋ. Но а҆́ще и҆ сме́рть предлежи́тъ, ѿ бж҃їѧгѡ намѣ́ренїѧ не ѿстꙋпа́ти сло́вомъ и҆ дѣ́ломъ. Сїе́ же ѡ҆ концѣ̀ ра́зꙋма рече́сѧ, занѐ въ нача́лѣ ꙗ҆́коже ᲂу҆чени́къ по нꙋ́ждѣ ᲂу҆лꙋча́етъ намѣ́ренїе, мо́жетъ же бы́ть и҆ <anchor type="page" number="720"/> дѣ́ломъ, побѣжда́емь ѿ ѻ҆бы́чаѧ. И҆ когда̀ ᲂу҆́бѡ ма́лѡ по смотре́нїю заблꙋжда́етъ, а҆́бїе ѡ҆браща́етсѧ со мно́гимъ смире́нїемъ: когда́ же ѿ мнѣ́нїѧ пристра́ствꙋетъ къ возвыше́нїю. Є҆гда́ же та́кѡ пребыва́етъ, до́лженъ вѣ́дѣти, ꙗ҆́кѡ благода́ть наказꙋ́ѧ ᲂу҆́читъ є҆го̀ смирѧ́тисѧ и҆ вѣ́дѣти, ѿкꙋ́дꙋ прїе́млетъ крѣ́пость и҆ ра́зꙋмъ, ꙗ҆́кѡ да не бꙋ́демъ надѣ́ющесѧ на сѧ̀, глаго́летъ, но на воздви́гшаго, и҆ прѡ́ч:<footnote lang="cu">а҃ Петр. гл. д҃, ст. а҃і. в҃ Кор. гл. а҃, ст. ѳ҃.</footnote>, є҆́же и҆ здѣ̀ быва́етъ. А҆́ще бо претерпѣва́етъ кто̀, нижѐ надмѣва́ѧсѧ, нижѐ ѿвраща́ѧсѧ ѿ добродѣ́тели, воздвиза́етсѧ и҆ са́мъ ѿ ᲂу҆мерщвле́нїѧ тѣлесѐ, и҆ веще́й въ ра́зꙋмъ сꙋ́щихъ. И҆́бо, по словесѝ а҆по́стола, сраспина́етсѧ тѣле́сныхъ ра́ди дѣѧ́нїй человѣ́къ тѣле́снѣ, и҆ дꙋше́вныхъ ра́ди дѣѧ́нїй дꙋше́внѣ<footnote lang="cu">Гала́т. гл. є҃, ст. к҃д.</footnote>, та́же си́це спогреба́етсѧ ᲂу҆мерщвле́нїемъ чꙋ́вствъ, и҆ є҆́же по є҆стествꙋ̀ ра́зꙋмомъ, и҆ востае́тъ ᲂу҆́мнѣ безстра́стїѧ ра́ди во хрⷭ҇тѣ̀ і҆и҃сѣ гдⷭ҇ѣ на́шемъ, томꙋ̀ сла́ва и҆ держа́ва, во вѣ́ки вѣкѡ́въ, а҆ми́нь.</p>
<p>Бꙋ́ква мыслѣ́те и҆ второ́е на́десѧть сло́во.</p>
<p>Оу҆̀бо настоѧ́щее, чꙋ́вственныхъ же творе́нїй,</p>
<p>И҆скꙋ́съ показꙋ́етъ зрѣ́нїѧ и҆́хъ,</p>
<p>И҆ да никто́же безвре́меннѣ взы́щетъ.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во в҃і.</small></p>
<p>Оу҆мꙋ̀ не стѧжа́вшемꙋ ᲂу҆мерщвле́нїѧ ѿ страсте́й, не по́льзꙋетъ прїиттѝ въ зрѣ́нїе чꙋ́вственныхъ: а҆́ще же тщи́тсѧ и҆ не ᲂу҆пражднѧ́етсѧ въ поꙋче́нїи бж҃е́ственныхъ писа́нїй, въ ра́зꙋмѣ и҆ безмо́лвїи, па́че ѡ҆мрача́етсѧ человѣ́къ ѿ забве́нїѧ, и҆ пома́лꙋ въ невѣ́дѣнїе прихо́дитъ, а҆́ще, мо́жетъ бы́ть, и҆ въ ра́зꙋмъ ᲂу҆ма̀ доспѣ̀ таковы́й, и҆ па́че а҆́ще не ѿ благода́ти прїи́де ра́зꙋмъ томꙋ̀ невѣ́дꙋщꙋ, но ѿ чте́нїѧ и҆ и҆скꙋ́сныхъ прито́мъ наста́вникѡвъ ѡ҆ таковы́хъ та́йнахъ. Ꙗ҆́коже бо земледѣ́лецъ, а҆́ще не воздѣ́ловаетъ <anchor type="page" number="721"/> зе́млю, те́рнїемъ пораста́етъ, и҆ па́че а҆́ще добра̀ є҆́сть: си́це и҆ ᲂу҆́мъ, а҆́ще не ᲂу҆пражнѧ́етсѧ въ моли́твѣ и҆ чте́нїи, и҆ не и҆́мать сегѡ̀ дѣ́ла, ѡ҆дебелѣва́етъ, и҆ не вѣ́сть. И҆ ꙗ҆́коже а҆́ще ѡ҆дождева́етсѧ землѧ̀, и҆ со́лнцемъ ѡ҆свѣща́етсѧ, не по́льзꙋетсѧ земледѣ́лецъ, а҆́ще не насѣва́етъ и҆ не храни́тъ ю҆̀: си́це нижѐ ᲂу҆́мъ мо́жетъ и҆мѣ́ти ра́зꙋмъ без̾ нра́вственнагѡ дѣѧ́нїѧ, а҆́ще не́гли и҆ ѿ благода́ти прїѧ́лъ сїѧ̑. Но кꙋ́пнѡ є҆́же ᲂу҆клони́тисѧ ма́лѡ ѿ нерадѣ́нїѧ къ страсте́мъ, а҆́бїе заблꙋжда́етъ. А҆́ще же коли́кѡ зри́тъ съ возноше́нїемъ, ѡ҆ставлѧ́етсѧ ѿ благода́ти. Сегѡ̀ ра́ди ᲂу҆́бѡ ѻ҆тцы̀ а҆́ще и҆ ѿ ста́рости и҆ безси́лїѧ тѣлє́снаѧ дѣѧ̑нїѧ ᲂу҆малѧ́хꙋ ча́стѡ, но ᲂу҆́бѡ дꙋшє́внаѧ никогда́же, занѐ вмѣ́стѡ тѣле́сныхъ, и҆мѣ́ѧхꙋ тѣле́снꙋю не́мощь, могꙋ́щꙋю пло́ть ѻ҆каѧ́ннꙋю ᲂу҆стро́ити. А҆ є҆́же храни́ти дꙋ́шꙋ безгрѣ́шнꙋю, да ᲂу҆́мъ просвѣти́тсѧ без̾ нра́вственнагѡ дѣѧ́нїѧ, не возмо́жно. Поне́же ᲂу҆́бѡ ѻ҆рꙋ̑дїѧ мно́гажды земледѣ́лецъ премѣнѧ́етъ, мо́жетъ же бы́ть и҆ сопрѧ́тываетъ ѧ҆̀. зе́млю же невоздѣ́ланнꙋ, и҆лѝ ненасѣ́ѧннꙋ и҆ ненасажде́ннꙋ, и҆лѝ па́ки нехрани́мь пло́дъ никогда́же ѡ҆ставлѧ́етъ, а҆́ще ᲂу҆́бѡ хо́щетъ ѿ плода̀ вкꙋси́ти. А҆́ще же кто̀ та́ть є҆́сть и҆ разбо́йникъ, и҆ не две́рїю се́ю вни́ти восхо́щетъ, но и҆́нꙋдѣ прела́зѧ<footnote lang="cu">І҆ѡа́н. гл. і҃, ст. и҃.</footnote>, ꙗ҆́коже глаго́летъ гдⷭ҇ь, сегѡ̀ не послꙋ́шаютъ ѻ҆́вцы, си́рѣчь бж҃е́ствєннаѧ разꙋмѣ̑нїѧ, по словесѝ бж҃е́ственнагѡ маѯі́ма. Занѐ та́ть не прихо́дитъ, ра́звѣ да ᲂу҆кра́детъ ра́ди слы́шанїѧ, и҆ ᲂу҆бїе́тъ и҆носказа́нїемъ. Не могі́й наста́витисѧ писа́нїемъ, и҆ погꙋби́тъ себѐ и҆ разꙋмѣ̑нїѧ лжеи́меинымъ свои́мъ ра́зꙋмомъ мнѣ́нїѧ ра́ди. И҆́же бо па́стырь соѕлостра́ждетъ ᲂу҆́бѡ разꙋмѣ́нїемъ ꙗ҆́кѡ до́брый во́инъ хрⷭ҇то́въ<footnote lang="cu">в҃ Тїм. гл. в҃, ст. г҃.</footnote>, по словесѝ а҆по́стола, хране́нїемъ бж҃е́ственныхъ за́повѣдей, вво́дитъ же тѣ́сными враты̀, си́рѣчь смиренномꙋ́дрїемъ, и҆ две́рїю безстра́стїѧ. И҆ пре́жде ᲂу҆́бѡ не́же сподо́битисѧ благода́ти, ꙗ҆́же свы́ше, ᲂу҆пражднѧ́етсѧ, и҆ ѿ слꙋ́ха навыка́етъ ѡ҆ всѣ́хъ. И҆ є҆ли́кожды прихо́дитъ во́лкъ въ ви́дѣ ѻ҆вцы̀, прогонѧ́етъ є҆го̀ самоꙋкоре́нїемъ, глаго́лѧ: Не вѣ́мъ кто̀ є҆сѝ, бг҃ъ вѣ́сть. А҆́ще же <anchor type="page" number="722"/> не́гли безстꙋ́днѡ вхо́дитъ разꙋмѣ́нїе, и҆ и҆́щетъ прїѧ́тисѧ, глаго́лѧ, ꙗ҆́кѡ а҆́ще не соста́виши разꙋмѣ́нїѧ, нижѐ разсꙋ́диши ве́щи, невѣ́ренъ є҆сѝ и҆ невѣ́жда. Ѿвѣща́етъ се́й: но и҆ ю҆ро́дъ, а҆́ще рече́ши, є҆́смь, по сло́вꙋ бж҃е́ственнагѡ златоꙋ́ста, зна́ѧ, ꙗ҆́кѡ ю҆ро́дъ въ мі́рѣ се́мъ, премꙋ́дръ быва́етъ, по а҆пⷭ҇лꙋ<footnote lang="cu">а҃ Кор. гл. г҃, ст. и҃і.</footnote>, и҆ ꙗ҆́коже речѐ гдⷭ҇ь: Ꙗ҆́кѡ сы́нове вѣ́ка сегѡ̀ мꙋдрѣ́йши па́че сынѡ́въ црⷭ҇твїѧ нбⷭ҇нагѡ въ ро́дѣ свое́мъ сꙋ́ть<footnote lang="cu">Лꙋкѝ гл. ѕ҃і, ст. и҃.</footnote>. И҆ вои́стиннꙋ: занѐ ᲂу҆́бѡ побѣжда́ти и҆ богатѣ́ти, мꙋ́дрꙋ же бы́ти и҆ сла́витисѧ власти́тельствовати и҆ и҆́на сицєва́ѧ лю́бѧтъ, а҆́ще и҆ногда̀ и҆ не полꙋча́ютъ сицевы́хъ, и҆ трꙋ́дъ ѡ҆стае́тсѧ безполе́зенъ, но ᲂу҆́бѡ въ сицевы́хъ вре́меннѣ и҆ па́че си́лы тща́тсѧ. Ѻ҆́ви же предречє́ннымъ проти̑внаѧ хотѧ́тъ и҆мѣ́ти, и҆́миже и҆ здѣ̀ мно́гажды прїе́млютъ зало́гъ та́мошнѧгѡ блаже́нства, и҆ тща́тсѧ а҆́ще ꙗ҆́коже и҆ тѣ̀, да свобо́дꙋ ᲂу҆́мъ прїи́метъ по благода́ти, є҆́юже мо́жетъ и҆мѣ́ти па́мѧть недре́млющꙋ, и҆ разꙋмѣ̑нїѧ, и҆лѝ вѣ́дѣти а҆́ки свидѣ́тельствꙋема ѿ бж҃е́ственныхъ писа́нїй, и҆ ѿ сꙋ́щихъ во и҆скꙋ́сѣ дꙋхо́внагѡ ра́зꙋма, и҆лѝ а҆́ще и҆ въ ра́зꙋмѣ мно́зѣ не вѣ́дѣти ѿ недоꙋмѣ́нїѧ познава́ѧ, ꙗ҆́кѡ ꙗ҆̀же пре́жде сегѡ̀ разꙋмѣ́нїѧ и҆скꙋшє́нїѧ бѧ́хꙋ въ наꙋче́нїе самовла́стїѧ, ꙗ҆́кѡ да смиренномꙋ́дръ ᲂу҆́бѡ ѿврати́тсѧ, и҆ не вѣ́рꙋетъ своемꙋ̀ по́мыслꙋ и҆ разꙋмѣ́нїю, па́че же бои́тсѧ и҆ вопроша́етъ со мно́гими слеза́ми, и҆ ᲂу҆клонѧ́етсѧ во смире́нїе и҆ самоꙋкоре́нїе, и҆ ꙗ҆́кѡ ве́лїю тщетꙋ̀ вмѣнѧ́етъ ра́зꙋмъ и҆ дарова̑нїѧ. Го́рдый же тече́тъ соста́вити разꙋмѣ̑нїѧ своѧ̑, не слы́ша лѣ́ствичника глаго́лющагѡ, не ꙗ҆̀же вре́мене пре́жде вре́мени взы́щетъ, и҆ прѡ́ч: И҆ ст҃а́гѡ і҆саа́ка ᲂу҆ча́щагѡ, да не безстꙋ́днѡ вни́деши внꙋ́трь, но съ молча́нїемъ благодарѝ. И҆ златоꙋ́ста ре́кшагѡ: не вѣ́мъ, ѿ а҆по́стола навы́кша. И҆ дамаскина̀ ѡ҆ а҆да́мѣ ре́кшагѡ, ꙗ҆́кѡ не бѣ̀ вре́мѧ прилага́тисѧ зрѣ́нїю чꙋ́вственныхъ. Чꙋ̑вствїѧ бо дѣте́й длѧ тве́рдой пи́щи не́мѡщна сꙋ́ть, тре́бꙋютъ же млека̀<footnote lang="cu">Є҆вр. гл. є҃, ст. в҃і.</footnote>, ꙗ҆́коже глаго́летъ а҆по́столъ. Сегѡ̀ ра́ди да не и҆́щемъ зрѣ́нїѧ, не во вре́мѧ зрѣ́нїѧ, но пе́рвѣе ма́терь добродѣ́телей въ себѣ̀ стѧ́жимъ, и҆ <anchor type="page" number="723"/> ра́зꙋмъ самодви́жнѣ прїи́детъ бл҃года́тїю хрⷭ҇то́вою. Томꙋ̀ сла́ва во вѣ́ки вѣкѡ́въ, а҆ми́нь.</p>
<p>Бꙋ́ква на́шъ, сло́во же тринадесѧ́тое</p>
<p>Ѡ҆ ра́зꙋмѣ ᲂу҆́мныхъ здѣ̀,</p>
<p>Си́рѣчь ѡ҆ разꙋ́мныхъ во́инствахъ безпло́тныхъ,</p>
<p>Ѿ чꙋ́вственныхъ доказꙋ́етъ ᲂу҆мозрѧ́й.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во г҃і.</small></p>
<p>Оу҆́мный ᲂу҆̀бо ра́зꙋмъ быва́етъ ѿ навыкнове́нїѧ въ чꙋ́вственномъ зрѣ́нїи, не а҆́гг҃ла же и҆́мать ви́дѣти разꙋ́мный. Ка́кѡ бо невеще́ственное сꙋщество̀, є҆ди́номꙋ вѣ́домое творцꙋ̀, мо́жетъ человѣ́къ ви́дѣти, и҆́же нижѐ свою̀ дꙋ́шꙋ зри́тъ; Ко ѻ҆́бщей ᲂу҆́бѡ по́льзѣ, по смотре́нїю бж҃їю, ꙗ҆влѧ́хꙋсѧ мно́гажды а҆́гг҃ли ѻ҆тцє́мъ на́шымъ. Междꙋ́ же на́ми нижѐ сїѐ быва́етъ, занѐ ѿ возноше́нїѧ сегѡ̀ хо́щемъ, и҆ нижѐ ѡ҆ ѻ҆́бщей пече́мсѧ по́льзѣ, нижѐ претерпѣва́емъ что̀ по бз҃ѣ. Сегѡ̀ ра́ди кто́либо такова́гѡ жела́ѧй, бѣ́са па́че жела́етъ ви́дѣти: и҆́бо сатана̀ преѡбразꙋ́етсѧ во а҆́гг҃ла свѣ́тла<footnote lang="cu">в҃ Кор. гл. а҃і, ст. д҃і.</footnote>, речѐ а҆по́столъ, па́че же є҆гда̀ кто̀ ѿню́дъ сїѧ̑ не вмѣнѧ́етъ, нижѐ вѣ́рꙋетъ, а҆́ще не́гли и҆ быва́етъ: тогда̀ быва́етъ, а҆́ще прїе́млетъ къ ѻ҆́бщей по́льзѣ. Познава́етсѧ же ᲂу҆́бѡ сїѐ ѿ є҆́же не хотѣ́ти на́мъ, нижѐ во снѣ̀ что̀ сицево̀ прїѧ́ти, и҆лѝ то́нкость въ мы́сли и҆мѣ́ти, а҆́ще бꙋ́детъ, но а҆́ки нижѐ вѣ́дꙋще что̀ ѡ҆ сꙋществова́нїи на́шемъ. Занѐ пои́стиннѣ а҆́гг҃лъ и҆́мать вла́сть ѿ бг҃а, и҆ нехотѧ́щъ ᲂу҆́мъ твори́ти въ ми́рѣ пребыва́ти и҆ прїѧ́ти є҆го̀. Бѣ́съ же не мо́жетъ сегѡ̀ твори́ти, но а҆́ще бы ᲂу҆ви́дѣлъ ᲂу҆́мъ того̀ прїе́млющь, ꙗ҆влѧ́етсѧ по попꙋще́нїю: а҆́ще же нѝ, ᲂу҆далѧ́етсѧ гони́мый ѿ а҆́гг҃ла хранѧ́щагѡ ѿ бж҃е́ственнагѡ креще́нїѧ, за є҆́же ᲂу҆мꙋ̀ не погꙋби́ти самовла́стїе. И҆ сїѧ̑ ᲂу҆́бѡ си́це: рече́тсѧ же ѡ҆ є҆ди́номъ зрѣ́нїи го́рнихъ чинѡ́въ, ка́кѡ ᲂу҆́бѡ де́вѧть сꙋ́ть чинѡ́въ <anchor type="page" number="724"/> по словесѝ вели́кагѡ дїонѵ́сїа, и҆ ꙗ҆́коже ѡ҆брѣта́емъ во всѣ́хъ писа́нїѧхъ. И҆́мꙋтъ же де́вѧть чинѡ́въ и҆мена̀ по є҆стествꙋ̀ и҆ дѣ́йствїю: безпло́тни ᲂу҆́бѡ глаго́лютсѧ, ꙗ҆́кѡ невеще́ственни: ᲂу҆́мни же, ꙗ҆́кѡ ᲂу҆мы̀ сꙋ́ть: и҆ вѡ́инства, поне́же цр҃ѧ̀ всѣ́хъ сꙋ́ть слꙋже́бнїи дꙋ́си<footnote lang="cu">Є҆вр. гл. а҃, ст. д҃і.</footnote>. И҆ па́ки и҆на̑ѧ нарица̑нїѧ и҆́мꙋтъ, ѻ҆́бщїѧ же и҆ ѻ҆со́бєнныѧ, сі́есть си̑лы, и҆ а҆́гг҃ли нарица́ютсѧ. Но ѻ҆́во ᲂу҆́бѡ є҆ди́нагѡ чи́на нарица́нїе, по дѣ́йствꙋ же глаго́лютсѧ де́вѧть: Си̑лы, ꙗ҆́кѡ могꙋ́щыѧ всѧ̑ соверша́ти бж҃е́ствєннаѧ и҆на̑ѧ хотѣ̑нїѧ. А҆́гг҃ли же па́ки, со́бственное нарица́нїе є҆ди́нагѡ чи́на ѿ на́съ ᲂу҆́бѡ человѣ̑къ, пе́рвагѡ, ѿ стра́шнагѡ же престо́ла є҆́сть девѧ́тагѡ. По дѣ́йствїю же глаго́лютсѧ а҆́гг҃ли всѝ, ꙗ҆́кѡ возвѣща́ющїе бж҃е́ствєннаѧ хотѣ̑нїѧ человѣ́кѡмъ. И҆́бо ко і҆́ѡвꙋ и҆́нъ а҆́гг҃лъ, глаго́летъ соломѡ́нъ, прїи́де, и҆ не бѣ̀ ст҃ы́й а҆́гг҃лъ. Поне́же ѡ҆брѣ́тесѧ є҆ди́нъ, речѐ златоꙋ́стъ, и҆ прїи́де возвѣсти́ти. Но и҆ гдⷭ҇а а҆́гг҃ломъ бж҃е́ственное писа́нїе на ра́зныхъ мѣста́хъ нарица́етъ: а҆́гг҃лы, глаго́летъ, страннопрїѧ́тъ а҆враа́мъ, и҆ гдⷭ҇ь бѣ̀ безпло́тенъ<footnote lang="cu">Быт. гл. и҃і.</footnote>, ꙗ҆́коже глаго́летъ дамаски́нъ къ бцⷣѣ: Въ сѣ́ни а҆враа́мъ ᲂу҆зрѣ̀ въ тебѣ̀ бцⷣе та́инство, сн҃а бо твоего̀ безпло́тна под̾ѧ́тъ, и҆ прѡ́чаѧ. И҆ па́ки въ пещѝ со ѻ҆́троки са́мъ бѣ̀<footnote lang="cu">Данїи́л. гл. г҃, ст. ч҃в.</footnote>. Глаго́летсѧ же по дѣ́йствїю а҆́гг҃лъ, ꙗ҆́коже глаго́летъ проро́къ и҆са́їа: Вели́ка совѣ́та а҆́гг҃лъ<footnote lang="cu">И҆са́їи гл. ѳ҃, ст. ѕ҃.</footnote>. Ꙗ҆́коже и҆ са́мъ речѐ гдⷭ҇ь: Ꙗ҆́кѡ, ꙗ҆̀же слы́шахъ ѿ ѻ҆ц҃а̀ моегѡ̀, сїѧ̑ возвѣща́ю ва́мъ<footnote lang="cu">І҆ѡа́н. гл. є҃і, ст. є҃і.</footnote>. Томꙋ̀ сла́ва во вѣ́ки, а҆ми́нь.</p>
<p>Бꙋ́ква ѯ, сло́во же настоѧ́щее</p>
<p>Ѡ҆ и҆́стинномъ безстра́стїи воѻбщѐ:</p>
<p>Глави̑зны же ᲂу҆жѐ четырена́десѧть,</p>
<p>Благода́тїю бж҃їею сꙋ́ть вкра́тцѣ.</p>
<p>Ны́нѣ же нача́ло, благословѝ ѻ҆́тче.</p>
<p><anchor type="page" number="725"/><small>Сло́во д҃і.</small></p>
<p>Стра́ннаѧ ве́щь и҆ пресла́внаѧ є҆́сть безстра́стїе. Занѐ мо́жно во є҆́же въ навыкнове́нїи побѣди́ти человѣ́кꙋ стра̑сти, подража́телемъ бг҃ꙋ содѣ́лати є҆го̀ по си́лѣ человѣ́ческой. Претерпѣва́ѧ бо безстра́стный и҆ ра́тꙋемь ѿ бѣсѡ́въ и҆ лꙋка́выхъ человѣ́къ, а҆́ки и҆но́мꙋ стра́ждꙋщꙋ быва́етъ, ꙗ҆́коже бѧ́хꙋ ст҃і́и а҆по́столи и҆ мꙋ́чєницы: и҆ нижѐ сла́вимь возно́ситсѧ: нижѐ ᲂу҆корѧ́емь скорби́тъ: вмѣнѧ́етъ бо, ꙗ҆́кѡ сла́дѡстна ᲂу҆́бѡ благода́ть и҆ снисхожде́нїе бж҃їе па́че досто́инства сꙋ́ть, скѡ́рбнаѧ же и҆скꙋ́съ. И҆ ѻ҆́ва ᲂу҆́бѡ здѣ̀ по благода́ти къ ᲂу҆тѣше́нїю подаю́тсѧ, ѻ҆́ва же къ смиренномꙋ́дрїю и҆ благо́й наде́ждѣ въ бꙋ́дꙋщемъ вѣ́цѣ, и҆ ꙗ҆́кѡ нечꙋ́вственъ во мно́зѣмъ чꙋ́вствїи приско́рбныхъ ѿ разсꙋжде́нїѧ пребыва́етъ. Безстра́стїе же нѣ́сть добродѣ́тель є҆ди́на, но всѣ́хъ добродѣ́телей наименова́нїе. Ꙗ҆́коже бо человѣ́къ не є҆ди́нъ ᲂу҆́дъ є҆́сть, но мно́зи ᲂу҆́ди тѣ́ла составлѧ́ютъ человѣ́ка, и҆ па́ки нижѐ сі́и є҆ди́ни, но съ дꙋше́ю. Та́кѡ и҆ безстра́стїе мно́гихъ добродѣ́телей сложе́нїе є҆́сть, и҆ вмѣ́стѡ дꙋшѝ и҆́мать ст҃а́го дх҃а. Занѐ бездꙋ̑шна сꙋ́ть всѧ̑ глаго́лємаѧ дх҃ѡ́внаѧ дѣла̀, а҆́ще не и҆́мꙋтъ дх҃а ст҃а́гѡ, ѿ негѡ́же и҆ наименова́нїе дꙋхо́вный глаго́лемый прїѧ́тъ. А҆́ще бо дꙋша̀ не ѿве́ргнетъ стра́сти, не прїи́детъ въ ню̀ ст҃ы́й дх҃ъ. Но нижѐ па́ки кромѣ̀ сегѡ̀ безстра́стїе глаго́летсѧ ѡ҆бдержи́тельнаѧ сїѧ̀ добродѣ́тель. Но а҆́ще кто̀ не́гли и҆ тако́въ бꙋ́детъ, въ нечꙋ́вствїи па́че є҆́сть. Сегѡ̀ ра́ди и҆ є҆́ллини не познава́ющїи сїѧ̑ глаго́лютъ: Не бꙋ́ди безстра́стенъ, ꙗ҆́коже бездꙋ́шенъ, нижѐ встра́стенъ а҆́ки безслове́сенъ. И҆ є҆́же ᲂу҆́бѡ рещѝ безстра́стенъ, а҆́ки бездꙋ́шенъ, по ра́зꙋмꙋ тѣ́хъ реко́ша, не и҆мꙋ́ще ра́зꙋма дх҃а ст҃а́гѡ. А҆ є҆́же рещѝ встра́ственна человѣ́ка безслове́сна, и҆ мы̀ то́жде глаго́лемъ, не ꙗ҆́кѡ ѿ ни́хъ навы́кше сїѐ, про́стѣ глаго́лемъ. Сїе́ бо нижѐ ра́зꙋмъ є҆́сть, нижѐ и҆скꙋ́съ, но ꙗ҆́кѡ во и҆скꙋ́сѣ бы́вше страсте́й мꙋчи́тельства, навыко́хомъ, ѿ чесогѡ̀ пострада́хомъ. И҆ па́ки ѿ ѻ҆тє́цъ безстра́стїѧ сподо́бльшихсѧ навы́кше стѧжа́нїю добродѣ́телей пи́шемъ. Глаго́лютъ бо, ꙗ҆́кѡ плѣне́нъ быва́етъ и҆ <anchor type="page" number="726"/> нечꙋ́вственъ ѕѣлѡ̀ встра́стный ѿ любвѝ ко страсте́мъ. И҆ є҆гда̀ ᲂу҆́бѡ ѿ жела́нїѧ нѣ́коегѡ ᲂу҆стремлѧ́етсѧ неразсꙋ́днѡ ꙗ҆́коже безслове́сенъ, є҆гда́ же ѿ ꙗ҆́рости ѿмща́ющїѧ жела́нїе, ꙗ҆́коже ѕвѣ́рь зꙋбы̀ скреще́щетъ на подоборо́дныхъ. Си́це и҆ безстра́стный человѣ́къ ѿ соверше́нныѧ любы̀ бж҃їѧ нечꙋ́вственъ быва́етъ. И҆ ѻ҆вогда̀ ᲂу҆́бѡ въ бз҃ѣ и҆́мать непреста́нное поꙋче́нїе, ѻ҆вогда́ же въ видѣ́нїи нѣ́коемъ чꙋдодѣ́йствїй є҆гѡ̀, и҆ въ рече́нїи нѣ́коемъ бж҃е́ственныхъ писа́нїй, по словесѝ ст҃а́гѡ ні́ла. И҆ а҆́ще и҆ посредѣ̀ мно́гихъ, и҆ на то́ржищѣ є҆́сть, ꙗ҆́кѡ є҆ди́нъ пребыва́етъ ᲂу҆́мъ є҆гѡ̀. Сїе́ же ᲂу҆строе́нїе быва́етъ ѿ хране́нїѧ бж҃е́ственныхъ за́повѣдей хрⷭ҇то́выхъ, є҆мꙋ́же сла́ва и҆ держа́ва во вѣ́ки, а҆ми́нь.</p>
<p>Бж҃е́ственныхъ за́повѣдей хране́нїе,</p>
<p>Къ бг҃ꙋ и҆ бли́жнемꙋ любы̀ зна́менїе є҆́сть.</p>
<p>Сегѡ́ бо ра́ди ѡ҆ любвѝ и҆ сло́во</p>
<p>Настоѧ́щее пѧ́тое на́десѧть є҆́сть.</p>
<p>Бꙋ́квꙋ же и҆́мать ѻ҆ ма́лое,</p>
<p>Зако́на бо нача́ло и҆ коне́цъ любы̀.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во є҃і.</small></p>
<p>Хотѧ́й рещѝ что́либо ѡ҆ любвѝ, ѡ҆ бз҃ѣ глаго́лати дерза́етъ, по словесѝ і҆ѡа́нна бг҃осло́ва: Любы̀, глаго́летъ, бг҃ъ є҆́сть, и҆ пребыва́ѧй въ любвѝ, въ бз҃ѣ пребыва́етъ<footnote lang="cu">а҃ І҆ѡа́н. гл. д҃, ст. и҃ и҆ ѕ҃і.</footnote>. ѽ чꙋдесѐ! сїѧ̀ нача́льнѣйшаѧ и҆з̾ всѣ́хъ добродѣ́телей є҆сте́ственна є҆́сть: почемꙋ̀ и҆ зако́нъ вопе́рвыхъ ѡ҆ се́й речѐ: Возлю́биши гдⷭ҇а бг҃а твоего̀, и҆ прѡ́чаѧ<footnote lang="cu">Втор. гл. ѕ҃, ст. є҃.</footnote>. А҆́зъ ᲂу҆́бѡ слы́шавъ ѿ всеѧ̀ дꙋшѝ, и҆зстꙋпи́хъ, и҆ не ктомꙋ̀ тре́бовалъ про́чїихъ слове́съ. Є҆́же бо ѿ всеѧ̀ дꙋшѝ, слове́сное, ꙗ҆́ростное же и҆ жела́тельное є҆́сть: и҆з̾ си́хъ бо тре́хъ си́лъ состои́тъ дꙋша̀. И҆ слове́сное ᲂу҆́бѡ, бж҃е́ствєннаѧ помышлѧ́етъ при́снѡ: жела́нїе же, є҆ди́нагѡ тогѡ̀ жела́етъ непреста́ннѡ, и҆ ѿню́дъ не и҆на́гѡ когѡ̀: поне́же ѿ всеѧ̀ (дꙋшѝ) зако́нъ речѐ: и҆ ꙗ҆́рость <anchor type="page" number="727"/> є҆сте́ственнѣ дѣ́йствꙋетъ проти́вꙋ возбранѧ́ющихъ сицево́е жела́нїе, и҆ є҆ди́ное. До́брѣ ᲂу҆́бѡ речѐ, ꙗ҆́кѡ бг҃ъ любы̀ є҆́сть<footnote lang="cu">а҃ І҆ѡа́н. гл. д҃, ст. и҃.</footnote>. А҆́ще ᲂу҆́бѡ сі́и трѝ си̑лы дꙋшє́вныѧ ᲂу҆́зритъ бг҃ъ къ немꙋ̀ є҆ди́номꙋ и҆мꙋ́щыѧ жела́нїе, ꙗ҆́коже заповѣ́да, непремѣ́ннѡ и҆ са́мъ ꙗ҆́коже бла́гъ, не то́кмѡ лю́битъ, но и҆ всели́тсѧ и҆ похо́дитъ въ не́мъ, ꙗ҆́коже речѐ, наи́тїемъ ст҃а́гѡ дх҃а<footnote lang="cu">в҃ Кор. гл. ѕ҃, ст ѕ҃і.</footnote>. Тѣ́ло же нево́лею и҆ не хотѧ́щее а҆́ки безслове́сное повине́тсѧ ра́зꙋмꙋ, и҆ не ктомꙋ̀ пло́ть похотствꙋ́етъ на дꙋ́хъ<footnote lang="cu">Гал. гл. є҃, ст. з҃і.</footnote>, ꙗ҆́коже речѐ а҆пⷭ҇лъ. Но ꙗ҆́коже со́лнце и҆ лꙋна̀ бж҃їимъ велѣ́нїемъ води́ми ѡ҆свѣща́ютъ мі́ръ, а҆́ще и҆ бездꙋ̑шна сꙋ́ть: си́це и҆ тѣ́ло хотѣ́нїемъ дꙋшѝ твори́тъ дѣла̀ свѣ́та. И҆ ꙗ҆́коже ᲂу҆́бѡ со́лнце ѿ восто́ка на за́падъ на всѧ́къ де́нь проходѧ̀ твори́тъ де́нь є҆ди́нъ, и҆ без̾ негѡ̀ быва́етъ но́щь. Си́це и҆ ка́ѧждо добродѣ́тель, ю҆́же твори́тъ человѣ́къ, просвѣща́етъ дꙋ́шꙋ, и҆ без̾ сеѧ̀ стра́сть и҆ тьма̀ быва́етъ, до́ндеже па́ки добродѣ́тель стѧ́житъ, и҆ си́це прихо́дитъ свѣ́тъ. И҆ ꙗ҆́коже со́лнце ѿ кра́ѧ восто́ка начина́ѧ, да́же до дрꙋга́гѡ кра́ѧ пома́лꙋ премѣнѧ́ѧ лꙋчѝ соверша́етъ го́дъ: си́це и҆ человѣ́къ ѿ нача́ла добродѣ́телей пома́лꙋ предꙋспѣва́ѧ, безстра́стенъ быва́етъ. И҆ ꙗ҆́коже лꙋна̀ и҆сполнѧ́етсѧ и҆ ᲂу҆малѧ́етсѧ чрез̾ мѣ́сѧцъ, си́це и҆ человѣ́къ по ко́ейждо добродѣ́тели ᲂу҆спѣва́етъ и҆ ᲂу҆малѧ́етсѧ на всѧ́къ де́нь, до́ндеже въ навыкнове́нїи бꙋ́детъ прилꙋчи́вшїѧсѧ добродѣ́тели. И҆ ѻ҆вогда̀ ᲂу҆́бѡ скорби́тъ по бз҃ѣ, ѻ҆вогда́ же весели́тсѧ благодарѧ̀ бг҃ꙋ, недосто́инъ сы́й стѧжа́нїѧ добродѣ́телей. И҆ є҆гда̀ ᲂу҆́бѡ па́ки просвѣща́етсѧ, є҆гда́ же ѡ҆мрача́етсѧ, до́ндеже соверши́тсѧ пꙋ́ть. И҆ ѻ҆́ва ᲂу҆́бѡ возноше́нїѧ ра́ди, ѻ҆́ва же ѿча́ѧнїѧ ра́ди по смотрѣ́нїю быва́ютъ. Ꙗ҆́коже бо въ ны́нѣшнемъ вѣ́цѣ со́лнце твори́тъ премѣнє́нїѧ, и҆ лꙋна̀ ᲂу҆множє́нїѧ и҆ ᲂу҆малє́нїѧ. Въ бꙋ́дꙋщемъ же при́снѡ свѣ́тъ є҆́сть пра́вєднымъ, и҆ тьма̀, ᲂу҆вы̀! подѡ́бнымъ мнѣ̀ грѣ̑шнымъ: та́кѡ и҆ ны́нѣ пре́жде соверше́нныѧ любвѐ, и҆ бж҃е́ственнагѡ видѣ́нїѧ смѣ́шенны премѣ̑ны и҆́мать дꙋша̀, и҆ ᲂу҆́мъ помрачє́нїѧ съ добродѣ́тельми и҆ ра́зꙋмы, до́ндеже сподо́битсѧ <anchor type="page" number="728"/> человѣ́къ бꙋ́дꙋщагѡ дѣ́ланїѧ соверше́нныѧ ра́ди любвѐ, є҆ѧ́же ра́ди ве́сь трꙋ́дъ быва́етъ. И҆́бо любвѐ ра́ди послꙋ́шаетъ за́повѣди сы́й въ повинове́нїи, и҆ сеѧ̀ ра́ди нестѧжа́тель быва́етъ и҆ ра́бъ, бога́тъ и҆ свобо́денъ, ꙗ҆́кѡ да попꙋ́ститъ хотѧ́щымъ и҆мѣ́ти та̑ѧ, и҆ себѐ. Подо́бнѣ и҆ постѧ́йсѧ, ꙗ҆́кѡ да и҆ні́и пита́ютсѧ ѿ стѧжа́нїѧ є҆гѡ̀, ꙗ҆̀же са́мъ хотѧ́ше ꙗ҆́сти. И҆ про́стѣ всѧ́кое дѣ́ланїе, и҆лѝ бж҃їѧ ра́ди любвѐ, и҆лѝ бли́жнѧгѡ быва́етъ: и҆ речє́ннаѧ ᲂу҆́бѡ и҆ си̑мъ подѡ́бнаѧ бли́жнѧгѡ любвѐ ра́ди быва́ютъ. Бдѣ́нїе же и҆ ѱалмопѣ́нїе, и҆ є҆ли́ка такова̑ ра́ди любвѐ бж҃їѧ, томꙋ̀ сла́ва, че́сть и҆ держа́ва во вѣ́ки вѣкѡ́въ, а҆ми́нь.</p>
<p>Бꙋ́ква поко́й и҆ шестоена́десѧть сло́во,</p>
<p>Ѡ҆ бж҃їи ра́зꙋмѣ вкра́тцѣ.</p>
<p>Поне́же мно́зи ѻ҆тцы̀, ѡ҆ бг҃осло́вїи</p>
<p>Реко́ша во мно́гихъ канѡ́нахъ же и҆ словесѣ́хъ.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во ѕ҃і.</small></p>
<p>Всѧ̑ ᲂу҆́бѡ, є҆ли̑ка сотворѝ бг҃ъ, и҆́мꙋтъ нача́ло, а҆́ще же восхо́щетъ, и҆ коне́цъ: занѐ ѿ не сꙋ́щихъ бы́ша. Бг҃ъ же нижѐ нача́ло, нижѐ коне́цъ и҆́мать, подо́бнѣ и҆ совершє́нства є҆гѡ̀. Занѐ никогда́же без̾ си́хъ бѣ̀, но при́снѡ пребла́гъ є҆́сть и҆ пра́веденъ, всепремꙋ́дръ, всемогꙋ́щь, непобѣди́мь, безстра́стенъ, неѡпи́санъ, безпредѣ́ленъ, неизслѣ́димь, непостижи́мь, безконе́ченъ, присносꙋ́щенъ, несозда́нъ, непремѣ́ненъ, непрело́женъ, и҆́стиненъ, несло́женъ, неви́димь, неѡсѧ́занъ, неѡб̾ѧ́тенъ, соверше́нъ, присꙋ́щественъ, неизглаго́ланъ, неꙋдоборазꙋмѣва́емь, многоми́лостивъ, всеще́дръ, многоблагоꙋтро́бенъ, вседержи́тель, всеви́дѧщь. Не ꙗ҆́кѡ, глаго́летъ вели́кїй дїонѵ́сїй, и҆мѣ́ѧ совершє́нства, понꙋжда́етсѧ во є҆́же твори́ти ко́еждо, ꙗ҆́коже добродѣ́тельнїи. Но хотѧ̀ произво́дитъ бла́го, и҆ ꙗ҆́коже ѻ҆рꙋ̑дїѧ ᲂу҆потреблѧ́етъ со вла́стїю самоизво́льнѣ. А҆́гг҃ли ᲂу҆́бѡ и҆ добродѣ́тельнїи человѣ́цы по благода́ти ѿ негѡ̀ со бытїе́мъ свои́мъ и҆ добродѣ́тєли прїѧ́ша, и҆́миже подража́ѧ є҆мꙋ̀, <anchor type="page" number="729"/> содѣ́ѧлисѧ пра́ведни, бла́зи и҆ премꙋ́дри. И҆ ѻ҆́ви ᲂу҆́бѡ, поне́же творє́нїѧ сꙋ́ть, тре́бꙋютъ по́мощи и҆ снизхожде́нїѧ, Вседержи́телѧ, без̾ негѡ́же ни добродѣ́тели нижѐ премꙋ́дрости и҆мѣ́ти мо́гꙋтъ. Занѐ тва̑ри ᲂу҆добопремѣ́нны сꙋ́ть, и҆ а҆́ки совокꙋ́плєнна и҆з̾ разли́чїй нѣ́кїихъ, слѡ́жна глаго́лютсѧ. Бг҃ъ же безпло́тенъ, про́стъ, безнача́ленъ, є҆ди́нъ бг҃ъ во ѻ҆ц҃ѣ̀ и҆ сн҃ѣ и҆ ст҃ѣ́мъ дс҃ѣ, покланѧ́емь же и҆ сла́вимь ѿ всеѧ̀ тва́ри. И҆ и҆́же по подо́бїи є҆гѡ̀ бы́въ. є҆ди́нꙋ во́лю и҆́мать, а҆ не многосло́жнꙋ, но чи́стъ и҆́мать ᲂу҆́мъ, при́снѡ въ безви́днѣмъ ᲂу҆пражнѧ́етсѧ: є҆ли́кѡ по себѣ̀ мо́жетъ, и҆ по смотре́нїю же низхо́дитъ нево́льнѣ ѿ безви́днагѡ къ видѣ́нїю какова́гѡлибо писа́нїѧ, и҆лѝ тва́рей. И҆ ꙗ҆́кѡ да не ѡ҆сꙋ́дитсѧ, промышлѧ́етъ ѡ҆ тѣлесѝ, не ꙗ҆́кѡ любѧ̀ сїѐ пита́ти хо́щетъ, но да не ᲂу҆стро́итъ соверше́ннѡ непотре́бнымъ, и҆ сегѡ̀ ра́ди ѡ҆сꙋ́дитсѧ, ꙗ҆́коже предрече́сѧ. Ꙗ҆́коже бо ᲂу҆́мъ не ѿверга́етъ страсте́й ѡ҆ себѐ, но ᲂу҆потреблѧ́етъ сїѧ̑ є҆сте́ственнѣ: си́це нижѐ дꙋша̀ ѿверга́етъ тѣ́ло, но ᲂу҆потреблѧ́етъ є҆го̀ на всѧ́кое дѣ́ло бла́го. И҆ ꙗ҆́коже ᲂу҆́мъ, безсловє́снаѧ ᲂу҆́бѡ стремлє́нїѧ страсте́й ᲂу҆де́рживаѧ, ᲂу҆правлѧ́етъ же кꙋ́юждо ѿ си́хъ къ бж҃е́ственной во́ли. Си́це и҆ ᲂу҆́ды тѣлесѐ ᲂу҆де́рживаѧ человѣ́къ є҆ди́нꙋ твори́тъ во́лю, а҆ не мнѡ́гїѧ. Ниже́ бо четы́ре стїхі̑и тѣлесѐ, и҆лѝ мнѡ́гїѧ є҆гѡ̀ ᲂу҆́ды, ꙗ҆̀же хотѧ́тъ, попꙋ́ститъ твори́ти, нижѐ трѝ дꙋшє́вныѧ си̑лы неразсꙋ́днѡ и҆ неѡбꙋ́зданнѡ помышлѧ́ти, и҆лѝ и҆ двиза́ти тѣ́ло къ дѣ́ланїю, но дꙋхо́вною премꙋ́дростїю промышлѧ́ѧ, нераздѣ́льнꙋю твори́тъ трїе́хъ си́лъ во́лю. Ви́ды же сеѧ̀ премꙋ́дрости сꙋ́ть четы́ри: мꙋ́дрость, цѣломꙋ́дрїе, мꙋ́жество и҆ пра́вда, ѡ҆ ни́хже написа̀ бг҃осло́въ высоча̑йшаѧ, во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва и҆ держа́ва во вѣ́ки, а҆ми́нь.</p>
<p>Сѐ ны́нѣ седмоена́десѧть сло́во</p>
<p>Ѡ҆ є҆ди́ной и҆з̾ гла́вныхъ добродѣ́телей є҆́сть.</p>
<p>Поне́же доспѣ́хомъ бꙋ́квы рцы̀,</p>
<p>Мꙋ́дрость же є҆́сть пе́рваѧ ѿ четы́рехъ.</p>
<p>Ны́нѣ же нача́ло, благословѝ ѻ҆́тче.</p>
<p><anchor type="page" number="730"/><small>Сло́во з҃і.</small></p>
<p>Всѣ̑мъ ᲂу҆́бѡ хотѧ́щымъ ᲂу҆до́бно є҆́сть ѡ҆ четы́рехъ нача́льныхъ добродѣ́телехъ ѿ бг҃осло́ва навы́кнꙋти, ѻ҆ба́че же и҆ здѣ̀ ѡ҆ ко́ейждо рече́тсѧ ма́лѡ. Занѐ всѧ́каѧ добродѣ́тель тре́бꙋетъ си́хъ четы́рехъ, и҆ всѧ́кое начина́нїе пе́рвыѧ, си́рѣчь, мꙋ́дрости тре́бꙋетъ, и҆ без̾ сеѧ̀ не быва́етъ. Ка́кѡ бо без̾ мꙋ́дрости прилꙋчи́вшаѧсѧ ве́щь содѣ́ловаетсѧ; Сїѧ́ бо мꙋ́дрость ражда́етсѧ ѿ слове́сности, среди́ же нахо́дитсѧ лꙋка́вства и҆ неразꙋ́мїѧ, си́рѣчь, ко є҆́же па́че мꙋ́дрствовати. И҆ ѻ҆́ва ᲂу҆́бѡ вы́ше привлека́етъ мꙋ́дрость, ко є҆́же лꙋка́вствовати и҆ поврежда́ти дꙋ́шꙋ и҆мꙋ́щагѡ сїю̀, и҆ є҆ли́кихъ мо́жетъ. Ѻ҆́ва же нечꙋ́вственна и҆ сꙋ́етна твори́тъ, и҆ нижѐ ѡ҆ бж҃е́ственныхъ ве́щехъ, нижѐ ѡ҆ чесо́мъ ѿ по́льзꙋющихъ дꙋ́шꙋ, и҆лѝ бли́жнѧгѡ ᲂу҆́мъ пещи́сѧ попꙋща́етъ. И҆ ѻ҆́ва ᲂу҆́бѡ горѣ̀ высоча́йшей, ѻ҆́ва же про́пасти ᲂу҆подоблѧ́етсѧ. И҆ ше́ствꙋѧй средѝ си́хъ сꙋ́щимъ по́лемъ, є҆́сть мꙋ́дръ, а҆ совраща́ѧйсѧ, и҆лѝ до́лꙋ въ про́пасть па́даетъ, и҆лѝ горѣ̀ мно́гѡ восходи́ти покꙋша́етсѧ, и҆ не ѡ҆брѣта́ѧ пꙋтѝ, нево́льнѣ и҆ нехотѧ́щъ въ про́пасть па́ки низверга́етсѧ, и҆ не мо́жетъ ста́ти, за є҆́же не хо́щетъ покаѧ́нїемъ ѡ҆брати́тисѧ въ мꙋ́дрость ѿ высоты̀ горы̀. Въ про́пасть же пады́й мо́литъ со смире́нїемъ могꙋ́щаго возвестѝ на ца́рскїй пꙋ́ть добродѣ́тели. Мꙋ́дрый же нижѐ восходѧ̀ возно́ситсѧ. и҆ и҆щѧ̀ вреди́ти кого̀, нижѐ неразꙋ́мнѡ низхо́дитъ и҆ са́мъ поврежда́етсѧ ѿ когѡ̀, но лꙋ̑чшаѧ собира́ѧ, храни́тъ во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва и҆ держа́ва во вѣ́ки, а҆ми́нь.</p>
<p>Бꙋ́ква сло́во, настоѧ́щее же</p>
<p>Ѡ҆ цѣломꙋ́дрїи ѻ҆смьнадесѧ́тое сло́во.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во и҃і.</small></p>
<p>Цѣломꙋ́дрїе є҆́сть здра́вое мꙋдрова́нїе, си́рѣчь непреста́нное. И҆ нижѐ къ неѡбꙋ́зданности ᲂу҆клонѧ́тисѧ попꙋща́етъ и҆мꙋ́щаго сїѐ, нижѐ ко ѡ҆камене́нїю. Но блага̑ѧ собира́ємаѧ мꙋ́дростїю храни́тъ, <anchor type="page" number="731"/> и҆ ѿверга́етъ всѧ̀ гѡ́ршаѧ, и҆ собира́етъ къ себѣ̀ по́мыслъ, и҆ собо́ю возво́дитъ къ бг҃ꙋ. И҆ ꙗ҆́коже до́брый па́стырь ѻ҆́вцы, си́рѣчь бж҃е́ствєннаѧ разꙋмѣ̑нїѧ внꙋ́трь и҆ ѻ҆́крестъ собира́етъ, и҆ неѡбꙋзда́нїе, а҆́ки неи́стова пса̀ ᲂу҆бива́етъ ᲂу҆клоне́нїемъ ѿ вредѧ́щихъ: ѡ҆камене́нїе же и҆згонѧ́етъ а҆́ки ди́вїѧ во́лка, и҆ не попꙋща́етъ на па́жити поѧ́сти ѻ҆́вцы, но вы́нꙋ зри́тъ є҆го̀, и҆ ꙗ҆́внымъ твори́тъ слове́сности, да не во темнотѣ̀ ᲂу҆кры́етсѧ и҆ сопребыва́етъ разꙋмѣ́нїѧмъ є҆гѡ̀. Ражда́етсѧ ᲂу҆́бѡ цѣломꙋ́дрїе ѿ жела́тельныѧ си́лы дꙋшѝ, без̾ сегѡ́ же ничто́же сохранѧ́етсѧ бла́го, а҆́ще бы не́гли и҆ бы́ло: занѐ не сꙋ́щꙋ цѣломꙋ́дрїю, и҆лѝ горѣ̀ стреми́тсѧ трича́стность дꙋшѝ, и҆лѝ до́лꙋ, си́рѣчь, ко ѡ҆камене́нїю, и҆лѝ къ неѡбꙋзда́нїю. Неѡбꙋзда́нїе же глаго́лю, не ѡ҆ чревобѣ́сїи и҆ блꙋдѣ̀ то́чїю попече́нїе и҆́мать, но ѡ҆ всѧ́кой стра́сти и҆ по́мыслѣ не по бз҃ѣ во́льнѣ помышлѧ́емомъ. Ѻ҆но́ бо цѣломꙋ́дрїе всѣ̀ сі́и стра̑сти ᲂу҆кроща́етъ, и҆ ᲂу҆де́рживаетъ безсловє́сныѧ стремлє́нїѧ дꙋшѝ и҆ тѣ́ла, и҆ сі́и ᲂу҆правлѧ́етъ къ бг҃ꙋ, є҆мꙋ́же сла́ва во вѣ́ки, а҆ми́нь.</p>
<p>Бꙋ́ква тве́рдо, сло́во же ѡ҆ мꙋ́жествѣ</p>
<p>Оу҆жѐ девѧтоена́десѧть є҆́сть,</p>
<p>И҆ ражда́етсѧ ѿ жела́тельныѧ си́лы сїѐ:</p>
<p>Среди́ же є҆́сть де́рзости и҆ боѧ́зни.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во ѳ҃і.</small></p>
<p>Мꙋ́жества сво́йство, не всегда̀ побѣжда́ти и҆ покарѧ́ти бли́жнѧго: сїе́ бо де́рзость є҆́сть, и҆ свы́ше є҆́сть мꙋ́жества. Нижѐ па́ки ѡ҆ є҆́же ᲂу҆клонѧ́тисѧ стра́хомъ и҆скꙋше́нїй, дѣ́ланїй же и҆ добродѣ́телей ꙗ҆̀же по бз҃ѣ: сїе́ бо па́ки боѧ́знь є҆́сть, и҆ ни́жше є҆ѧ̀ є҆́сть. Но всегда̀ претерпѣва́ти во всѧ́комъ дѣ́лѣ бла́зѣ, и҆ побѣжда́ти стра̑сти дꙋшє́вныѧ и҆ тѣлє́сныѧ. Поне́же нѣ́сть на́ша бра́нь къ кро́ви и҆ пло́ти, си́рѣчь ко человѣ́кѡмъ, ꙗ҆́коже дре́вле і҆ꙋде́и, да побѣжда́ѧй во бранѣ́хъ и҆ноплеме́нники, дѣ́ло бж҃їе <anchor type="page" number="732"/> твори́тъ: но къ нача́лѡмъ, и҆ ко властє́мъ<footnote lang="cu">Є҆фес. гл. ѕ҃, ст. в҃і.</footnote>, си́рѣчь къ неви̑димымъ бѣсѡ́мъ. И҆ побѣжда́ѧй ᲂу҆́мнѣ побѣжда́етъ, и҆лѝ побѣжда́етсѧ ѿ страсте́й: ѻ҆́наѧ бо бра́нь проѡбразова́нїе бѣ̀ на́шей бра́ни. Двѣ́ бо сі́и стра̑сти, а҆́ще и҆ проти̑вны ꙗ҆влѧ́ютсѧ взаи́мнѡ ѻ҆дна̀ дрꙋго́й, но ᲂу҆́бѡ ѿ на́шей не́мощи востаю́тъ. И҆ де́рзость ᲂу҆́бѡ горѣ̀ привлека́етъ, и҆ ᲂу҆страша́етъ а҆́кибы ᲂу҆жаса́ѧ, ꙗ҆́коже немощны́й медвѣ́дь: боѧ́знь же ᲂу҆бѣга́етъ, ꙗ҆́коже гони́мый пе́съ. Занѐ никто̀ и҆з̾ и҆мꙋ́щихъ є҆ди́нꙋ ѿ двꙋ́хъ си́хъ страсте́й, ᲂу҆пова́етъ на гдⷭ҇а. Сегѡ̀ ра́ди на бра́ни не мо́жетъ и҆ ста́ти, а҆́ще и҆ дерза́етъ, а҆́ще и҆ бои́тсѧ. Пра́ведный же ꙗ҆́кѡ ле́въ надѣ́етсѧ на хрⷭ҇та̀ і҆и҃са гдⷭ҇а на́шего, є҆мꙋ́же сла́ва и҆ держа́ва во вѣ́ки, а҆ми́нь.</p>
<p>Сло́во двадесѧ́тое, въ не́мже бꙋ́ква ѵ҆</p>
<p>Ѡ҆ пра́вдѣ всѣ́хъ добродѣ́телей.</p>
<p>Сїѧ́ бо подае́тъ ра́венство:</p>
<p>Ражда́етсѧ же сїѧ̀ ѿ ᲂу҆ма̀ па́ки.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во к҃.</small></p>
<p>Бг҃ъ сла́вимь є҆́сть, глаго́летъ вели́кїй дїонѵ́сїй, и҆ пра́вды ра́ди. И҆ досто́итъ: без̾ сеѧ́ бо всѧ̑ непра́вєдна, и҆ кромѣ̀ є҆ѧ̀ не пребыва́ютъ. И҆ глаго́летсѧ ᲂу҆́бѡ разсꙋжде́нїе, подае́тъ же ра́венство во всѧ́комъ начина́нїи, да ни ѡ҆скꙋдѣ́нїе ᲂу҆мале́нїемъ въ ко́мъ бꙋ́детъ, нижѐ мно́жествомъ превосхожде́нїе. Занѐ а҆́ще и҆ прѡти́вна ка́жꙋтсѧ, а҆́ки свы́ше и҆ ни́жше пра́вды сꙋ́ть, но ᲂу҆́бѡ въ непра́вдꙋ ѻ҆боѧ̑ ᲂу҆клонѧ́ютъ є҆ди́нꙋ ча́сть. Черта́ бо а҆́ще и҆ высотꙋ̀ и҆́мать, а҆́ще и҆ крꙋ́глость, внѣ̀ пра́вагѡ намѣ́ренїѧ є҆́сть: и҆ мѣ́рило та́кожде кꙋ́ю странꙋ̀ ни́зꙋ покло́нитъ, та́ѧ и҆ превыша́етъ дрꙋгꙋ́ю. Могꙋ́щїй же содержа́ти пра́вдꙋ, нижѐ до́лꙋ неразꙋ́мїемъ, неѡбꙋзда́нїемъ же и҆ боѧ́знїю и҆ превосхожде́нїемъ по́двига, па́даетъ, и҆ по́лзаетъ а҆́ки ѕмі́й на чре́вѣ, ꙗ҆дѧ̀ зе́млю, и҆ рабо́таѧ <anchor type="page" number="733"/> страсте́мъ безче́стїѧ: нижѐ па́ки горѣ̀ лю́тостїю же и҆ де́рзостїю, ѡ҆камене́нїемъ же, и҆ ᲂу҆мале́нїемъ взе́млетсѧ, и҆ па́че мꙋ́дрствꙋетъ лꙋка́вствꙋѧ не по досто́инствꙋ<footnote lang="cu">Ри́мл. гл. в҃і, ст. г҃.</footnote>: но мꙋ́дрствꙋетъ во є҆́же цѣломꙋ́дрствовати, и҆ претерпѣва́етъ со смире́нїемъ, зна́ѧ, ꙗ҆́кѡ прїѧ́лъ, є҆́же и҆́мать по бл҃года́ти<footnote lang="cu">а҃ Кор. гл. д҃, ст. з҃.</footnote>, по словесѝ а҆пⷭ҇ла, и҆ не ѿрица́етъ. Вреди́тъ бо себѐ и҆ бли́жнѧго, па́че же, хꙋ́литъ бг҃а, внегда̀ припи́совати себѣ̀ дѣла̀ бл҃га̑ѧ. Но а҆́ще мни́тъ и҆мѣ́ти ѿ себѐ ко́елибо бла́го, є҆́же мни́тсѧ є҆мꙋ̀ и҆мѣ́ти, во́зметсѧ ѿ негѡ̀<footnote lang="cu">Лꙋкѝ гл. и҃і, ст. и҃і.</footnote>, ꙗ҆́коже глаго́летъ гдⷭ҇ь. Томꙋ̀ сла́ва и҆ держа́ва во вѣ́ки, а҆ми́нь.</p>
<p>Бꙋ́ква фе́ртъ, два́десѧть пе́рвое сло́во,</p>
<p>Ѡ҆ соверше́нномъ ми́рѣ по́мыслѡвъ,</p>
<p>Ꙗ҆́коже ᲂу҆ченицы̀ ѿ гдⷭ҇а полꙋчи́ша.</p>
<p>Се́й бо ѿ бг҃а да́нъ є҆́сть.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во к҃а.</small></p>
<p>Гдⷭ҇ь рекі́й ко а҆по́столамъ: Ми́ръ мо́й даю̀ ва́мъ, присовокꙋпѝ: не ꙗ҆́коже мі́ръ дае́тъ, си́рѣчь не про́стѣ, ꙗ҆́коже страны̀ тоѧ̀ человѣ́цы, є҆гда̀ дрꙋ́гъ дрꙋ́га цѣлꙋ́ютъ, глаго́люще: ми́ръ ва́мъ. И҆ ꙗ҆́коже речѐ сѡмані́тѧнынѧ: ми́ръ тебѣ̀<footnote lang="cu">д҃ Цар. гл. д҃, ст. к҃г и҆ к҃ѕ.</footnote>. И҆ па́ки є҆лїссе́й къ гїезі́ю: и҆ рече́ши, ми́ръ тѝ, си́рѣчь къ то́й, ми́ръ ли мꙋ́жꙋ твоемꙋ̀; ми́ръ ли ѻ҆́трочищꙋ; Но ми́ръ всѧ́къ ᲂу҆́мъ превосходѧ́щїй, є҆го́же дае́тъ бг҃ъ лю́бѧщымъ є҆го̀ ѿ всеѧ̀ дꙋшѝ, ра́ди бѣ́дъ и҆ бра́ней пре́жде сегѡ̀ быва́емыхъ. Сегѡ́ бо ра́ди па́ки речѐ гдⷭ҇ь: Во мнѣ̀ ми́ръ и҆́мате<footnote lang="cu">І҆ѡа́н. гл. д҃і, ст. к҃з.</footnote>. И҆ присовокꙋпѝ: Въ мі́рѣ ско́рбни бꙋ́дете: но дерза́йте, ꙗ҆́кѡ а҆́зъ побѣди́хъ мі́ръ<footnote lang="cu">І҆ѡа́н. гл. ѕ҃і, ст. л҃г.</footnote>. То̀ є҆́сть, а҆́ще бы и҆ мно́зи скѡ́рби и҆мѣ́лъ кто̀, и҆ мнѡ́гїѧ бѣды̀ ѿ бѣсѡ́въ и҆ человѣ̑къ, и҆мѣ́ѧ же ми́ръ гдⷭ҇нь, всѧ̑ ни во что̀ вмѣнѧ́етъ. И҆ па́ки речѐ: Ми́ръ и҆мѣ́йте въ себѣ̀<footnote lang="cu">Ма́рка гл. ѕ҃і, ст. и҃.</footnote>. Сїѧ̑ же всѧ̑ предречѐ и҆̀мъ гдⷭ҇ь, <anchor type="page" number="734"/> ꙗ҆́кѡ хотѧ́хꙋ ѻ҆нѝ во бра̑ни прїитѝ, и҆ скѡ́рби претерпѣва́ти є҆гѡ̀ ра́ди. Въ по́двизѣ же кі́йждо и҆з̾ на́съ вѣ́рныхъ ра́тꙋющыѧ и҆́мать стра̑сти, и҆ соблажнѧ́ющыѧ є҆го̀, и҆ а҆́ще и҆́мать съ бг҃омъ ми́ръ и҆ съ бли́жнимъ, всѧ̑ побѣжда́етъ. Сїѧ̑ бо сꙋ́ть ми́ръ, є҆гѡ́же повелѣ̀ і҆ѡа́ннъ бг҃осло́въ не люби́ти<footnote lang="cu">а҃ І҆ѡа́н. гл. в҃, ст. є҃і.</footnote>, и҆ не творе́нїе, но по́хѡти плотскі̑ѧ. Ми́ръ же и҆́мать дꙋша̀ съ бг҃омъ въ себѣ̀, є҆гда́ бы ми́ръ и҆мѣ́ла, и҆ была́ бы всѧ̀ въ бз҃ѣ. Быва́етъ же па́ки си́це, є҆гда́ бы со всѣ́ми человѣ́ки ми́ръ и҆мѣ́ла, а҆́ще бы и҆ лю̑таѧ ѿ ни́хъ страда́ла: неѕло́бїемъ бо ника́коже смꙋща́етсѧ, но всѧ̑ те́рпитъ, всѣ̑мъ добра̀ хо́щетъ, всѣ́хъ лю́битъ ра́ди бг҃а и҆ ра́ди є҆стества̀. И҆ ѡ҆ невѣ́рныхъ а҆́ки погиба́ющихъ рыда́етъ, ꙗ҆́коже сотворѝ гдⷭ҇ь и҆ а҆по́столи, ѡ҆ вѣ́рныхъ же мо́литсѧ и҆ болѣ́знꙋетъ<footnote lang="cu">Лꙋкѝ гл. к҃г, ст. л҃д. Дѣ́ѧн. гл. з҃, ст. ѯ҃.</footnote>: и҆ та́кѡ ми́ръ по́мыслѡвъ прїе́млетъ, и҆ пребыва́етъ ᲂу҆мозрѣ́нїемъ и҆ чи́стою моли́твою въ бз҃ѣ. Томꙋ̀ сла́ва во вѣ́ки, а҆ми́нь.</p>
<p>Сло́во два́десѧть второ́е и҆ бꙋ́ква хѣ́ръ,</p>
<p>Ꙗ҆́кѡ ра́дость ражда́етсѧ ѿ ми́ра,</p>
<p>Ѡ҆ не́йже ма́лѡ рече́тсѧ:</p>
<p>Занѐ и҆ дрꙋга́ѧ дх҃о́внаѧ є҆́сть ра́дость.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во к҃в.</small></p>
<p>Ра́дꙋйтесѧ ѡ҆ гдⷭ҇ѣ<footnote lang="cu">Фїлїп. гл. г҃, ст. а҃.</footnote>, глаго́летъ а҆по́столъ, до́брѣ речѐ: ѡ҆ гдⷭ҇ѣ. А҆́ще бо не ѡ҆ гдⷭ҇ѣ бꙋ́детъ ра́дость, не то́чїю не ра́дꙋетсѧ кто̀, но ѿню́дъ никогда́же ра́дꙋетсѧ. И҆́бо і҆́ѡвъ и҆счислѧ́ѧ человѣ́ческое житїѐ, всѧ́кꙋю ско́рбь и҆мꙋ́щее ѡ҆брѣ́те<footnote lang="cu">І҆́ѡва гл. д҃і, ст. ѕ҃і.</footnote>: та́кожде и҆ вели́кїй васі́лїй. Григо́рїй же нѵ́сскїй нечꙋ́вственности ра́ди про́чїимъ живѡ́тнымъ речѐ ра́доватисѧ: слове́снꙋ же человѣ́кꙋ ника́коже престава́ти ѿ пла́ча: занѐ, глаго́летъ, нижѐ тѣ́хъ благи́хъ, и҆́хже и҆спадо́хомъ: ᲂу҆досто́ихомсѧ и҆мѣ́ти ра́зꙋмъ. Тѣ́мъ и҆ є҆стество̀ <anchor type="page" number="735"/> ᲂу҆чи́тъ па́че пла́кати, ꙗ҆́кѡ многоболѣ́зненна и҆ многотрꙋ́дна жи́знь, и҆ а҆́ки и҆згна́нїе многогрѣ́шна. Но а҆́ще кто̀ и҆́мать па́мѧть бж҃їю при́снѡ, весели́тсѧ, по ѱалмопѣ́вцꙋ: помѧнꙋ́хъ бг҃а, и҆ возвесели́хсѧ<footnote lang="cu">Ѱал. ѻ҃ѕ, ст. д҃.</footnote>. Ѿ бж҃їей бо па́мѧти веселѧ́сѧ ᲂу҆́мъ, забыва́етъ скѡ́рби мі́ра, и҆ ѿ сеѧ̀ на него̀ надѣ́етсѧ, и҆ безпопечи́теленъ быва́етъ, и҆ безпопече́нїе радостотвори́тъ, и҆ благодари́ти ᲂу҆строѧ́етъ: благодаре́нїе же быва́емое со благоразꙋ́мїемъ: возраща́етъ да́ры и҆ дарова̑нїѧ. И҆ є҆ли́кѡ ᲂу҆множа́ютсѧ благодѣѧ̑нїѧ, возраста́етъ благодаре́нїе и҆ чи́стаѧ моли́тва со слеза́ми ра́дости: и҆ пома́лꙋ ѿ сле́зъ печа́ли и҆ страсте́й и҆збавлѧ́етсѧ человѣ́къ: пото́мъ и҆ въ дꙋхо́внꙋю ра́дость ѿ всѧ́кагѡ навыкнове́нїѧ прихо́дитъ. И҆ сла́достныхъ ᲂу҆́бѡ ра́ди смирѧ́етсѧ и҆ благодари́тъ, и҆скꙋше́нїй же ра́ди и҆звѣщава́етсѧ въ не́мъ наде́жда ѡ҆ бꙋ́дꙋщемъ. И҆ ѻ҆бои́ма ра́дꙋетсѧ, и҆ лю́битъ бг҃а, и҆ всѣ́хъ є҆сте́ственнѣ а҆́ки бл҃годѣ́телей, и҆ не ѡ҆брѣта́етъ во всѧ́кой тва́ри могꙋ́щее что̀ є҆го̀ вреди́ти. Но ѿ ра́зꙋма бж҃їѧ просвѣща́емь ѡ҆ всѣ́хъ тва́рехъ ра́дꙋетсѧ ѡ҆ гдⷭ҇ѣ, чꙋдѧ́сѧ є҆гѡ̀ смотре́нїю, є҆́же и҆́мать ѡ҆ свои́хъ тва́рехъ. И҆́бо не ѡ҆ є҆ди́нѣхъ ꙗ҆влѧ́ющихсѧ достохва́льныхъ чꙋди́тсѧ доспѣ́вый въ дꙋхо́вный ра́зꙋмъ, но и҆ ѡ҆ сокрове́нныхъ неискꙋ̑снымъ нꙋжнѣ́йшихъ ѿ чꙋ́вства ᲂу҆жаса́етсѧ. И҆ не чꙋди́тсѧ дню̀ є҆ди́номꙋ свѣ́та ра́ди, но и҆ но́щи. Всѣ̑мъ бо но́щь поле́зна, дѣ́лателємъ ᲂу҆́бѡ безмо́лвїе и҆ ᲂу҆праждне́нїе подае́тъ: пла́чꙋщихъ же къ па́мѧти сме́рти и҆ а҆́да веде́тъ: нра́вственное же проходѧ́щихъ къ соверше́ннѣйшемꙋ поꙋче́нїю и҆ и҆спыта́нїю благи́хъ дѣ́лъ и҆ ᲂу҆строе́нїю нра́вѡвъ прїꙋготовлѧ́етъ, ꙗ҆́коже глаго́летъ ѱалмопѣ́вецъ: Ꙗ҆̀же глаго́лете въ сердца́хъ ва́шихъ: на ло́жахъ ва́шихъ ᲂу҆мили́тесѧ<footnote lang="cu">Ѱал. д҃ ст. є҃.</footnote>, си́рѣчь: въ безмо́лвїи но́щи ᲂу҆мили́тесѧ, помѧнꙋ́вше во смꙋще́нїи днѧ̀ быва́ємаѧ поползновє́нїѧ, и҆ ᲂу҆ча́ще себѐ въ пѣ́нїѧхъ и҆ пѣ́снехъ дꙋхо́вныхъ<footnote lang="cu">Кол. гл. г҃, ст. ѕ҃і.</footnote>, си́рѣчь, въ моли́твахъ и҆ ѱалмопѣ́нїѧхъ себѐ ᲂу҆чи́те пребыва́ти, поꙋче́нїемъ и҆ внима́нїемъ чте́нїѧ: си́це бо и҆справлѧ́етсѧ нра́вственное дѣѧ́нїе, внегда̀ поꙋча́тисѧ, ꙗ҆̀же <anchor type="page" number="736"/> сꙋ́ть днѐ, да прїи́метъ чꙋ́вство безмо́лвїемъ но́щи, и҆ возмо́жетъ пла́кати, въ чесо́мъ согрѣшѝ. И҆ є҆гда̀ благода́ть во ᲂу҆спѣ́ѧнїе приведе́тъ є҆го̀, и҆ ѡ҆брѧ́щетъ во и҆́стинѣ и҆ не мечта́нїи чТо́либо и҆з̾ нра́вственныхъ дꙋшѝ и҆ тѣ́ла, дѣ́лы и҆лѝ словесы̀, по за́повѣди хрⷭ҇то́вой, быва́ємаѧ, бл҃годари́тъ со стра́хомъ и҆ смире́нїемъ, и҆ подвиза́етсѧ моли́твою и҆ мно́гими слеза́ми къ бг҃ꙋ сохрани́ти ѻ҆́ный благі́й нра́въ, ᲂу҆чѧ̀ себѐ къ па́мѧти є҆гѡ̀, да не ѿ забве́нїѧ па́ки то́й погꙋби́тъ: ꙗ҆́кѡ мно́гимъ вре́менемъ благі́й нра́въ въ на́съ и҆справлѧ́етсѧ. И҆ є҆́же мно́гимъ вре́менемъ и҆ трꙋдо́мъ и҆справлѧ́емое, мо́щно во є҆ди́но мгнове́нїе вре́мени погꙋби́ти. И҆ сїѧ̑ ᲂу҆́бѡ ѡ҆ дѣ́лательныхъ сꙋ́ть. Ѡ҆ ᲂу҆мозри́тельныхъ же но́щь и҆́мать мнѡ́гаѧ видѣ̑нїѧ, ꙗ҆́коже глаго́летъ вели́кїй васі́лїй: и҆́бо при́снѡ воспомина́етъ сїѧ̑ мїротворє́нїѧ. За є҆́же сокры́той ѿ тьмы̀ бы́ти все́й тва́ри, ꙗ҆́коже пе́рвѣе, и҆ зрѣ́ти ᲂу҆строѧ́етъ: ка́кѡ не́бо бѣ̀ є҆ди́но нѣ́когда и҆ без̾ ѕвѣ́здъ, є҆гда̀ ѿ ѻ҆блакѡ́въ ны́нѣ скры́тымъ быва́ємымъ: и҆ въ ке́ллїю вше́дъ, и҆ тьмꙋ̀ то́чїю зрѧ̀, помина́етъ тьмꙋ̀ ꙗ҆́же верхꙋ̀ бе́здны, и҆ па́ки внеза́пꙋ чи́стое не́бо быва́емо: и҆ внѣ̀ ке́ллїи ста́въ сицевы́й ᲂу҆жаса́етсѧ, зрѧ̀ го́рнїй мі́ръ, и҆ хва́литъ бг҃а, ꙗ҆́коже речѐ во і҆́ѡвѣ ѡ҆ а҆́гг҃лѣхъ: є҆гда̀ ви́дѣша ѕвѣ́зды<footnote lang="cu">І҆́ѡва гл. л҃и, ст. з҃.</footnote>. Зри́тъ же и҆ зе́млю неви́димꙋ и҆ неꙋстро́енꙋ, ꙗ҆́коже тогда̀, и҆ человѣ́ки сно́мъ ѡ҆бдержи́мы ꙗ҆́коже не сꙋ́щихъ, и҆ быва́етъ чꙋ́вствїемъ є҆ди́нъ ꙗ҆́коже а҆да́мъ, и҆ восхвалѧ́етъ творца̀ и҆ содѣ́телѧ тва́ри въ ра́зꙋмѣ со а҆́гг҃лы. И҆ ѿ быва́емыхъ ᲂу҆́бѡ громѡ́въ и҆ мо́лнїй, возпомышлѧ́етъ де́нь сꙋда̀: ѿ гласѡ́въ же пти́цъ, а҆́ки чꙋ́вствꙋѧ гла́съ тогда́шнїѧ трꙋбы̀: и҆ ѿ восхожде́нїѧ денни́цы и҆ лꙋчѝ, разꙋмѣва́етъ ꙗ҆вле́нїе честна́гѡ и҆ животворѧ́щагѡ крⷭ҇та̀: и҆ воста́нїе человѣ́кѡвъ ѿ сна̀ ᲂу҆подоблѧ́етъ воскресе́нїю: и҆ ѿ со́лнца, гдⷭ҇не прише́ствїе. И҆ ка́кѡ ѻ҆́ви ᲂу҆́бѡ пред̾ꙋсрѣта́ютъ пѣснопѣ́нїемъ, ꙗ҆́коже на ѻ҆́блацѣхъ тогда̀ ст҃і́и: ѻ҆́ви же нерадѧ́тъ, и҆ пребыва́ютъ спѧ́ще, ꙗ҆́коже сꙋди́тисѧ тогда̀ и҆мꙋ́щїи. И҆ ѻ҆́ви ᲂу҆́бѡ славосло́вїемъ, зрѣ́нїемъ же и҆ моли́твою, и҆ <anchor type="page" number="737"/> про́чїими добродѣ́тельми ве́сь де́нь веселѧ́щесѧ, во свѣ́тѣ ра́зꙋма пребыва́ютъ, ꙗ҆́коже тогда̀ пра́веднїи: ѻ҆́ви же во страсте́хъ и҆ тьмѣ̀ неразꙋ́мїѧ пребыва́ютъ, ꙗ҆́коже тогда̀ грѣ́шнїи. И҆ про́стѣ рещѝ и҆мѣ́ѧй ра́зꙋмъ всѧ́кꙋю ве́щь ѡ҆брѣта́етъ, содѣ́йствꙋющꙋю є҆мꙋ̀ ко спасе́нїю дꙋшѝ, и҆ сла́вѣ бж҃їей, є҆ѧ́же ра́ди и҆ бы́ша ѿ бг҃а ра́зꙋмѡвъ и҆ гдⷭ҇а, ꙗ҆́коже глаго́летъ ма́ти проро́ка самꙋи́ла: Сегѡ̀ ра́ди да не хва́литсѧ премꙋ́дрый премꙋ́дростїю свое́ю, и҆ прѡ́чаѧ: но ѡ҆ се́мъ да хва́литсѧ хвалѧ́йсѧ, є҆́же разꙋмѣ́ти и҆ зна́ти гдⷭ҇а<footnote lang="cu">а҃ Цар. гл. в҃, ст. г҃ и҆ і҃.</footnote>, то́ є҆сть, во є҆́же зна́ти въ ра́зꙋмѣ мно́зѣ гдⷭ҇а ѿ творе́нїй є҆гѡ̀, и҆ подража́ти є҆мꙋ̀ по си́лѣ хране́нїемъ бж҃е́ственныхъ за́повѣдей є҆гѡ̀, и҆́миже познае́тъ є҆го̀, и҆ по томꙋ̀ твори́ти сꙋ́дъ и҆ пра́вдꙋ посредѣ̀ землѝ возмо́жетъ: ѡ҆ распѧ́тїи бо и҆ воскресе́нїи гдⷭ҇ни проро́чествꙋющаѧ сїѧ̑ глаго́лаше. И҆ да спостра́ждетъ сицевы́й стѧжа́нїемъ добродѣ́телей, и҆ просла́витсѧ безстра́стїемъ и҆ ра́зꙋмомъ, и҆ похвалꙋ̀ и҆́мать въ себѣ̀, ꙗ҆́кѡ сподо́бисѧ ра́бъ сицева́гѡ влады́ки бы́ти, и҆ подража́тель смире́нїѧ є҆гѡ̀, сы́й недосто́инъ. И҆ тогда̀ похвала̀ бꙋ́детъ ѿ гдⷭ҇а<footnote lang="cu">Ри́мл. гл. в҃, ст. к҃ѳ.</footnote>, по словесѝ а҆по́стола: тогда̀, когда̀; є҆гда̀ рече́тъ сꙋ́щымъ ѡ҆деснꙋ́ю, прїиди́те благослове́ннїи, наслѣ́дꙋйте ца́рствїе<footnote lang="cu">Матѳ. гл. к҃є, ст. л҃д.</footnote>. Є҆гѡ́же да сподо́бимсѧ всѝ, є҆гѡ̀ благода́тїю и҆ человѣколю́бїемъ: томꙋ̀ сла́ва и҆ держа́ва во вѣ́ки, а҆ми́нь.</p>
<p>Два́десѧть тре́тїе сло́во ѡ҆ писа́нїѧхъ,</p>
<p>Да ника́коже ко́елибо и҆́мꙋтъ разногла́сїе</p>
<p>Хотѧ́щїи и҆спыта́ти сїѧ̑,</p>
<p>Но ꙗ҆́коже подоба́етъ разꙋмѣ́ти всѧ̑ пи̑саннаѧ.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во к҃г.</small></p>
<p>По́йте разꙋ́мнѡ<footnote lang="cu">Ѱал. м҃ѕ, ст. и҃.</footnote>, глаго́летъ проро́къ, и҆ и҆спыта́йте писа̑нїѧ<footnote lang="cu">І҆ѡа́н. гл. є҃, ст. л҃ѳ.</footnote>, глаго́летъ гдⷭ҇ь. И҆ слꙋ́шаѧй ᲂу҆́бѡ, просвѣща́етсѧ, преслꙋ́шаѧй же <anchor type="page" number="738"/> ѡ҆мрача́етсѧ. А҆́ще бо кто̀ не во́нметъ глаго́лємымъ, не толи́кїй пло́дъ прино́ситъ ѿ бж҃е́ственныхъ писа́нїй, а҆́ще и҆ пѣ́лъ бы и҆ че́лъ мно́жицею. Оу҆праздни́тесѧ и҆ разꙋмѣ́йте<footnote lang="cu">Ѱал. м҃є, ст. а҃і.</footnote>, глаго́летъ: занѐ ᲂу҆праждне́нїе ᲂу҆́бѡ собира́етъ ᲂу҆́мъ, а҆́ще и҆ восхо́щетъ кто̀ ма́лѡ внима́ти, разꙋмѣ́етъ, по словесѝ а҆по́стола, ѿ ча́сти<footnote lang="cu">а҃ Кор. гл. г҃і, ст. в҃і.</footnote>, и҆ па́че и҆мѣ́ѧй ча́стное нра́вственное дѣѧ́нїе. Занѐ сїѐ многоискꙋ́сенъ ᲂу҆́мъ ѿ бра́ни проти́вꙋ страсте́й ᲂу҆строева́етъ. Ѻ҆ба́че, не є҆ли̑ка та̑инства и҆́мать кі́йждо глаго́лъ писа́нїѧ сокрове́нъ ѿ бг҃а познава́етъ, но є҆ли̑ка мо́жетъ чистота̀ ᲂу҆ма̀ прїѧ́ти ѿ благода́ти. И҆ и҆звѣ́стно ѿ є҆́же познава́ти на́мъ мно́гажды глаго́лъ нѣ́кїй пи́санный по зрѣ́нїю, и҆ ᲂу҆лꙋчи́ти ра́зꙋмъ, є҆гѡ́же ра́ди написа́сѧ є҆ди́но и҆лѝ два̀. И҆ по вре́мени нѣ́коемъ ᲂу҆́мъ не́гли чистѣ́йшїй быва́етъ, и҆ сподоблѧ́етсѧ и҆но́гѡ ра́зꙋма, вы́шшагѡ ѻ҆́нагѡ пе́рвагѡ. Ꙗ҆́коже ѿ недоꙋмѣ́нїѧ, и҆ ѿ є҆́же чꙋди́тисѧ благода́ти бж҃їей, и҆ неизглаго́лаиной премꙋ́дрости є҆гѡ̀, прихо́дитъ во є҆́же ᲂу҆жаса́тисѧ и҆ трепета́ти пред̾ бг҃омъ ра́зꙋмѡвъ, ꙗ҆́коже речѐ проро́чица а҆́нна: ꙗ҆́кѡ бг҃ъ ра́зꙋмѡвъ гдⷭ҇ь<footnote lang="cu">а҃ Цар. гл. в҃, ст. г҃.</footnote>. Не глаго́лю же, а҆́ще бы кто̀ ᲂу҆слы́шалъ ѿ нѣ́коегѡ писа́нїѧ, и҆лѝ человѣ́ка, сїе́ бо нѣ́сть чистота̀ ᲂу҆ма̀, нижѐ ѿкрове́нїе, но є҆гда́ бы позна́лъ кто̀, и҆ не вѣ́ровалъ бы са́мъ себѣ̀, до́ндеже ѡ҆брѣ́лъ бы бж҃е́ственное писа́нїе, и҆лѝ нѣ́коегѡ ѿ свѧты́хъ сосвидѣ́тельствꙋюща самодѣ́йствꙋющемꙋ ра́зꙋмꙋ глаго́ла писа́нїѧ, и҆лѝ чꙋ̑вственныѧ, и҆лѝ ᲂу҆́мныѧ вє́щи. И҆ а҆́ще не́гли вмѣ́стѡ є҆ди́нагѡ намѣ́ренїѧ мнѡ́гїѧ ѡ҆брѣ́лъ бы, и҆лѝ ᲂу҆слы́шалъ ѿ бж҃е́ственнагѡ писа́нїѧ, и҆лѝ ѿ ст҃ы́хъ ѻ҆тє́цъ, да не не вѣ́рꙋетъ, и҆ мни́тъ сїѐ бы́ти разногла́сїе. Занѐ сꙋ́ть нѣ̑кїѧ є҆ди̑ныѧ вє́щи, намѣ́рєнїѧ же мно́зи: ꙗ҆́коже ѻ҆дє́жды, а҆́ще ᲂу҆́бѡ глаго́лалъ бы кто̀, ꙗ҆́кѡ грѣ́етъ, и҆ и҆ны́й, ꙗ҆́кѡ ᲂу҆краша́етъ, и҆ дрꙋгі́й па́ки, ꙗ҆́кѡ покрыва́етъ, и҆ сі́и трїѐ и҆́стинꙋ глаго́лютъ, ꙗ҆́кѡ потре́бна є҆́сть ѻ҆де́жда длѧ теплоты̀, покро́ва же и҆ ᲂу҆краше́нїѧ. И҆ сі́и трїѐ бж҃е́ствєнныѧ намѣ́рєнїѧ ѡ҆ ѻ҆де́ждѣ постиго́ша: и҆ свидѣ́телѧ и҆́мꙋтъ бж҃е́ственное писа́нїе, <anchor type="page" number="739"/> и҆ є҆стество̀ веще́й. А҆́ще же кто̀ хи́щникъ и҆лѝ та́ть сы́й, неразꙋ́мнѡ ре́клъ бы, ꙗ҆́кѡ бы, ꙗ҆́кѡ потре́бна є҆́сть ѻ҆де́жда длѧ похище́нїѧ и҆лѝ татьбы̀, вельмѝ лже́тъ. Ниже́ бо писа́нїе, нижѐ є҆стество̀ веще́й свидѣ́тельствꙋетъ, ꙗ҆́кѡ сегѡ̀ ра́ди бы́сть: поне́же и҆ зако́ны за такѡва́ѧ казнѧ́тъ. Та́кожде и҆ ѡ҆ всѧ́кой ве́щи чꙋ́вственной и҆ ᲂу҆́мной, и҆лѝ словесѝ бж҃е́ственнагѡ писа́нїѧ быва́етъ. Занѐ свѧті́и нижѐ всѧ́кое намѣ́ренїе бж҃їе ѡ҆ ка́ждой ве́щи, и҆лѝ пи́санномъ сло́вѣ познава́ютъ, нижѐ па́ки є҆ди́ною всѧ̑ ѿ ни́хъ познава́єма пи́шꙋтъ. Ѻ҆́во ᲂу҆́бѡ, занѐ бг҃ъ непостижи́мь є҆́сть, и҆ премꙋ́дрость є҆гѡ̀ не и҆́мать конца̀, ꙗ҆́кѡ да а҆́гг҃лъ и҆лѝ человѣ́къ вмѣсти́тъ всѧ̑, ꙗ҆́коже глаго́летъ златоꙋ́стъ ѡ҆ нѣ́коемъ видѣ́нїи. Ꙗ҆́кѡ и҆ мы̀ ᲂу҆́бѡ рѣ́хомъ ѡ҆ се́мъ, є҆ли̑ка подоба́етъ рещѝ ны́нѣ: Бг҃ъ же съ рече́нными и҆ и҆́на неꙋдоборазꙋмѣва́ємаѧ вѣ́сть. А҆ є҆́же па́ки, ꙗ҆́кѡ не по́льзꙋетъ, да и҆ са́ми ст҃і́и глаго́лютъ, є҆ли̑ка зна́ютъ, не́мощи ра́ди человѣ̑къ, и҆ ꙗ҆́кѡ да не продолжи́тсѧ сло́во, и҆ бꙋ́детъ ненави́димо, и҆лѝ неꙋдоборазꙋмѣва́емо ѿ смꙋще́нїѧ, но да ᲂу҆мѣ́рєнна глаго́лємаѧ бꙋ́дꙋтъ по словесѝ бг҃осло́ва: сегѡ́ бо ра́ди дне́сь то́йже и҆ ѡ҆ то́йжде ве́щи и҆на̑ѧ глаго́летъ, и҆ ᲂу҆́трѣ и҆на̑ѧ: и҆ нѣ́сть сїѐ разногла́сїе, а҆́ще бы и҆мѣ́лъ ра́зꙋмъ, и҆лѝ и҆скꙋ́съ слы́шатель глаго́лемыхъ. И҆ па́ки: ѻ҆́въ ᲂу҆́бѡ сїѧ̑ глаго́летъ, ѻ҆́въ же и҆́на ѡ҆ то́мжде глаго́лѣ бж҃е́ственнагѡ писа́нїѧ: занѐ мно́гажды и҆ сїѧ̑ и҆ ѻ҆́наѧ бж҃е́ственнаѧ благода́ть дарова̀ по вре́мени и҆ ᲂу҆строе́нїю человѣ̑къ. Сїѐ то́чїю є҆́сть и҆ско́мое, да по бж҃е́ственномꙋ намѣ́ренїю соверша́етсѧ быва́емое, и҆лѝ рече́тсѧ глаго́лемое, и҆ ꙗ҆́кѡ да и҆́мать свидѣ́тельство ѿ бж҃е́ственныхъ писа́нїи, ꙗ҆́кѡ да не ᲂу҆слы́шитъ ѿ а҆по́стола: а҆на́ѳема да бꙋ́детъ<footnote lang="cu">Гал. гл. а҃, ст. и҃.</footnote>, а҆́ще дрꙋго́е благовѣсти́тъ внѣ̀ бж҃е́ственнагѡ намѣ́ренїѧ, и҆лѝ вы́ше є҆стества̀ веще́й, а҆́ще бы и҆ а҆́гг҃лъ бы́лъ, ꙗ҆́коже глаго́летъ вели́кїй дїонѵ́сїй, а҆нтѡ́нїй, и҆ и҆сповѣ́дникъ маѯі́мъ. Сегѡ̀ ра́ди глаго́летъ златоꙋ́стъ: Не є҆́ллинѡмъ ѻ҆́троцы преда́ша на́мъ сїѧ̑, но ст҃о́е писа́нїе. Нѣ́сть же разногла́сїе, <anchor type="page" number="740"/> є҆́же глаго́лати писа́нїю ѡ҆ нѣ́коемъ, ꙗ҆́кѡ не ᲂу҆зрѣ̀ вавѷлѡ́на во вре́мѧ плѣне́нїѧ<footnote lang="cu">І҆езек. гл. в҃і, ст. г҃і.</footnote>. И҆ па́ки на дрꙋго́мъ мѣ́стѣ, ꙗ҆́кѡ преселѝ въ вавѷлѡ́нъ съ про́чїими. Ѡ҆брѣта́етъ во благоразꙋ́мнѡ чтꙋ́щїй въ дрꙋго́мъ мѣ́стѣ писа́нїѧ ѡ҆ то́мъ, ꙗ҆́кѡ ѡ҆слѣпи́ша є҆го̀, и҆ си́це взѧ́ша плѣ́нника: и҆ наконе́цъ вни́де ᲂу҆́бѡ въ вавѷлѡ́нъ<footnote lang="cu">І҆ерем. гл. л҃ѳ, ст. ѳ҃ и҆ з҃.</footnote>, ꙗ҆́коже речѐ є҆ди́нъ ѡ҆ не́мъ: и҆ не ви́дѣ сегѡ̀, ꙗ҆́коже речѐ дрꙋгі́й. И҆ па́ки нѣ́цыи ѿ неискꙋ́сства глаго́лютъ, ꙗ҆́кѡ посла́нїе ко є҆вре́ємъ нѣ́сть па́ѵла а҆по́стола, нижѐ є҆ди́но сло́во ст҃а́гѡ дїонѵ́сїа ѿ дрꙋги́хъ є҆гѡ̀ слове́съ: но а҆́ще кто̀ во́нметъ, въ са́мыхъ словесѣ́хъ ѡ҆брѣта́етъ и҆́стинꙋ. И҆́бо ст҃і́и а҆́ще ᲂу҆́бѡ є҆сте́ственна є҆́сть ве́щь ѿ разсмотре́нїѧ, си́рѣчь є҆сте́ственнагѡ ра́зꙋма, то́ є҆сть ѿ видѣ́нїѧ сꙋ́щихъ, ꙗ҆́внѡ ꙗ҆́кѡ творе́нїй, ѿ чистоты̀ ᲂу҆ма̀ быва́ємыѧ, и҆ со всѧ́кимъ блюде́нїемъ глаго́лютъ ра́зꙋмъ бж҃їй, и҆ писа̑нїѧ и҆спытꙋ́юще, ꙗ҆́коже речѐ златоꙋ́стъ ѡ҆ хотѧ́щихъ ѡ҆брѣстѝ ѿ мета́ллѡвъ землѝ зла́то, и҆ ка́кѡ тонча̑йшыѧ жи̑лы и҆зѡбрѣта́ютъ, да не і҆ѡ́та є҆ди́на, и҆лѝ є҆ди́на черта̀ поги́бнетъ<footnote lang="cu">Матѳ. гл. є҃, ст. и҃і.</footnote>, ꙗ҆́коже глаго́летъ гдⷭ҇ь. И҆ і҆ѡ́та ᲂу҆́бѡ десѧ́тое є҆́сть пи́смѧ, глаго́лемаѧ же черта̀ є҆́сть продолгова́та, є҆ѧ́же кромѣ̀ не мо́жетъ писа́ти пра́вѡ. И҆ сїѧ̑ ᲂу҆́бѡ ѡ҆ ве́щехъ, ꙗ҆̀же по є҆стествꙋ̀ реко́шасѧ. Є҆гда́ же па́че є҆стества̀ ве́щь чꙋ́вственнаѧ, и҆лѝ ᲂу҆́мнаѧ быва́ема, и҆ глаго́лъ пи́санный прозрѣ́нїемъ и҆ ѿкрове́нїемъ познава́ютъ, а҆́ще дае́тсѧ и҆̀мъ ра́зꙋмъ ѡ҆ се́мъ ѿ ст҃а́гѡ дх҃а. А҆́ще же не́гли не дае́тсѧ, но къ по́льзѣ неѿкрове́ннѡ пребыва́етъ, не срамлѧ́ютсѧ глаго́лати и҆́стинꙋ и҆ и҆сповѣ́дати человѣ́ческꙋю не́мощь, внегда̀ глаго́лати, не вѣ́мъ, бг҃ъ вѣ́сть<footnote lang="cu">в҃ Кор. гл. в҃і, ст. г҃.</footnote>, по словесѝ а҆по́стола. И҆ ꙗ҆́коже глаго́летъ соломѡ́нъ: Тре́хъ не разꙋмѣ́ю, и҆ четве́ртагѡ не вѣ́мъ<footnote lang="cu">При́т. гл. а҃, ст. и҃і.</footnote>. И҆ златоꙋ́стъ па́ки: А҆́зъ не вѣ́мъ, но а҆́ще бы и҆ невѣ́рна мѧ̀ нареклѝ є҆ретїцы̀, да нарица́ютъ и҆ ю҆ро́да. И҆ про́стѣ, сі́и и҆̀же сꙋгꙋ́бꙋю премꙋ́дрость и҆́мꙋтъ, ю҆́же свы́ше премꙋ́дрость предпочто́ша, ᲂу҆потреблѧ́хꙋ же и҆ внѣ́шнее наказа́нїе премꙋ́дрѣ, во ᲂу҆мѣ́ренномъ блюде́нїи а҆пⷭ҇льскомꙋ повинꙋ́ющесѧ <anchor type="page" number="741"/> пра́вилꙋ, ꙗ҆́кѡ да не въ безмѣ́рныхъ похва́лѧтсѧ, ꙗ҆́коже ѻ҆́ные є҆гѵ́птѧне, рꙋга́ющесѧ просто́мꙋ рече́нїю а҆по́стола варна́вы, не разꙋмѣ́юще, ꙗ҆́кѡ глаго́лы вѣ́чныѧ жи́зни и҆мѣ́ѧше про́повѣдь є҆гѡ̀, ꙗ҆́коже глаго́летъ писа́нїе климе́нтїево. И҆́бо мно́зи сїѐ твори́мъ, є҆гда̀ ᲂу҆слы́шимъ кого́либо глаго́люща дрꙋго́е рече́нїе, и҆ ѡ҆склаблѧ́емсѧ, а҆́ще бы и҆ премꙋ́дръ бы́лъ ѻ҆́нъ во свое́мъ ѧ҆зы́цѣ, и҆ ѡ҆ стра́шныхъ глаго́лалъ та́инствахъ: но сїѐ ᲂу҆́бѡ ѿ неискꙋ́сства быва́етъ. Ѻ҆тцы́ же произво́льнѣ писа́ша и҆ про́стѣ по вре́мени, и҆ по человѣ́кѡмъ, къ ни̑мже писа́ша. Ꙗ҆́коже глаго́летъ свѧты́й григо́рїй нѵ́сскїй, похвалѧ́ѧ свѧта́го є҆фре́ма, ꙗ҆́кѡ премꙋ́дръ сы́й написа̀ про́стѣ, и҆ ꙗ҆́кѡ многоискꙋ́сенъ сы́й въ догма́тѣхъ съ ᲂу҆дивле́нїемъ речѐ, ка́кѡ склеѝ и҆скꙋ́снѣ листы̀ є҆реті́ческихъ кни́гъ дѣтоꙋ́мнагѡ ѻ҆́нагѡ є҆ретїка̀, и҆ ка́кѡ ѻ҆́нъ ѿ го́рдости не могі́й принестѝ сра́ма, лиши́сѧ жи́зни. Па́че бо є҆стества̀ є҆́сть ст҃о́е смире́нїе, и҆ не мо́жетъ є҆гѡ̀ и҆мѣ́ти невѣ́рный, но проти́вꙋ є҆стества̀ вмѣнѧ́етъ, ꙗ҆́коже глаго́летъ вели́кїй дїонѵ́сїй ѡ҆ сицевы́хъ, пиша̀ ко ст҃о́мꙋ тїмоѳе́ю, ꙗ҆́кѡ дрє́внимъ проти́вꙋ є҆стества̀ ви́дитсѧ воскресе́нїе ме́ртвыхъ, мнѣ́ же, и҆ тебѣ̀, и҆ и҆́стинѣ не проти́вꙋ є҆стества̀, но па́че є҆стества̀ є҆́сть. И҆ сїѐ ра́ди на́съ то́кмѡ, ра́ди бг҃а же нижѐ па́че є҆стества̀, но є҆сте́ственнѣ: повелѣ́нїе бо бж҃їе є҆стество̀ тогѡ̀ є҆́сть. Ѻ҆тцы́ же смире́нїе па́че дѣ́ломъ и҆ сло́вомъ лобыза́ютъ, ꙗ҆́коже написа́вый въ глави́знахъ ѡ҆ ста́рчествѣ, а҆́ще и҆ є҆пⷭ҇кпъ сы́й, и҆ хрⷭ҇та̀ ра́ди и҆́згнанъ: глаго́летъ бо ѡ҆ рꙋ́бищѣ нѣ́кїѧ дѣ́вы, ꙗ҆́кѡ взѧ́хъ сїѐ а҆́зъ, да благословлю́сѧ. И҆ ст҃і́и ѻ҆тцы̀ дѡроѳе́й и҆ кассїа́нъ, премꙋ́дри сꙋ́ще, писа́ша про́стѡ. Сїе́ же рече́сѧ, ꙗ҆́кѡ да не мни́тъ кто̀, ꙗ҆́кѡ ѿ горды́ни писа́ша нѣ́цыи высо́кѡ, и҆лѝ па́ки ѿ неꙋче́нїѧ, и҆ні́и про́стѡ: но ꙗ҆́кѡ ᲂу҆́мъ ᲂу҆́бѡ ѻ҆бои́хъ є҆ди́нъ є҆́сть, и҆ ѿ є҆ди́нагѡ ст҃а́гѡ дх҃а да́рꙋемь: намѣ́ренїе же бѣ̀ къ по́льзѣ всѣ́хъ. Занѐ а҆́ще бы писа́ли про́стѡ всѝ, и҆ никто́ бы вы́шшими когда̀ воспо́лзовалсѧ ни во что́же бы вмѣнѧ́лъ сїѧ̑, за простотꙋ̀ рѣ́чи. Но нижѐ па́ки кто̀ простѣ́йшими воспо́льзовалсѧ бы, а҆́ще бы всѝ высо́кѡ писа́ли, ѿ є҆́же не разꙋмѣ́ти си́лы глаго́лемыхъ. И҆ и҆мѣ́ѧй ᲂу҆́бѡ и҆скꙋ́съ <anchor type="page" number="742"/> зрѣ́нїѧ писа́нїй, познае́тъ ꙗ҆́кѡ ᲂу҆́мъ простѣ́йшагѡ глаго́ла писа́нїѧ, и҆ по превосхо́дствꙋ премꙋ́дрѣйшагѡ, є҆ди́нъ є҆́сть, и҆ ко є҆́же спасти́сѧ человѣ́кꙋ ᲂу҆стро́енъ. Сегѡ́ же неприча́стенъ сы́й мно́жицею соблажнѧ́етсѧ, не разꙋмѣ́ѧ, ꙗ҆́кѡ вельмѝ содѣ́йствꙋетъ вы́шшее ᲂу҆че́нїе, є҆гда̀ бꙋ́детъ колесни́ца ꙗ҆́же свы́ше премꙋ́дрости дх҃а. Занѐ ѻ҆́ва ᲂу҆́бѡ разꙋмѣ̑нїѧ свѣ̑тлаѧ, ѻ҆́ва же си́лꙋ словесѐ подаю́тъ, а҆́ще бы и҆мѣ́ла мꙋ́дрость тве́рдꙋю, и҆ цѣломꙋ́дрїе соѡбита́ющее, и҆́мже и҆ бои́тсѧ неразꙋ́мїѧ и҆ є҆́же па́че мꙋ́дрствовати, но мꙋ́дрствꙋетъ во є҆́же цѣломꙋ́дрствовати<footnote lang="cu">Ри́м. гл. в҃і, ст. г҃.</footnote>, по словесѝ а҆по́стола. Ꙗ҆́коже ᲂу҆́бѡ а҆ми́нь, глаго́лемое, во є҆ѵⷢ҇лїи, є҆́же ѿ лꙋкѝ вои́стиннꙋ: тве́рдое є҆́сть сло́во, ᲂу҆твержда́ѧ, ꙗ҆̀же пре́жде є҆гѡ̀ глаго́лємаѧ. Та́кѡ и҆ мꙋ́дрость тве́рдый ра́зꙋмъ є҆́сть, могꙋ́щїй храни́ти и҆́стинꙋ. А҆ми́нь бо ꙗ҆влѧ́етъ пребыва́нїе но́выѧ благода́ти, тѣ́мже бо и҆ во ве́тсѣмъ завѣ́тѣ ѿню́дъ не ѡ҆брѣта́етсѧ, занѐ проѡбразова́нїе бѣ̀, въ но́вой же благода́ти всю́дꙋ глаго́летсѧ, за є҆́же пребыва́ти то́й во вѣ́къ, и҆ въ вѣ́къ вѣ́ка.</p>
<p>Ѽ вели́кое ны́нѣ, и҆ два́десѧть четве́ртое.</p>
<p>Настоѧ́щее сло́во чꙋ́вствїе се́рдцꙋ подае́тъ,</p>
<p>Да ᲂу҆вѣ́сть кі́йждо поле́зное.</p>
<p>Ны́нѣ же нача́ло, благословѝ ѻ҆́тче.</p>
<p><small>Сло́во к҃д.</small></p>
<p>Ѽ коли̑кїѧ бы хотѣ́хъ и҆мѣ́ти сле́зы, є҆гда̀ ѿ ча́сти ви́ждꙋ самаго̀ себѐ! ꙗ҆́кѡ а҆́ще бы не согрѣша́лъ, ѿ го́рдости возношꙋ́сѧ: а҆́ще согрѣшꙋ̀, и҆ возмогꙋ̀ ви́дѣти, ѿ неискꙋ́сства смꙋща́юсѧ и҆ во ѿча́ѧнїе прихождꙋ̀: а҆́ще же къ наде́ждѣ прибѣ́гнꙋ, па́ки го́рдость прихо́дитъ: а҆́ще же пла́кати бꙋ́дꙋ, во мнѣ́нїе мѝ быва́етъ, и҆ а҆́ще не воспла́чꙋ, па́ки стра̑сти прихо́дѧтъ. Жи́знь моѧ̀, сме́рть, и҆ сме́рть лютѣ́йшаѧ стра́ха ра́ди мꙋ́ки. Внима́нїе моѐ, и҆скꙋше́нїе мѝ быва́етъ, и҆ невнима́нїе поги́бель. Приложи́вый ра́зꙋмъ, прило́житъ болѣ́знь<footnote lang="cu">Є҆кклес. гл. а҃, ст. и҃і.</footnote>, глаго́летъ соломѡ́нъ. Недоꙋмѣ́ю и҆ и҆зстꙋпа́ю, и҆ <anchor type="page" number="743"/> не вѣ́мъ что̀ твори́ти. А҆́ще же не́гли вѣ́мъ, и҆ не творю̀, ко ѡ҆сꙋжде́нїю мѝ быва́етъ ра́зꙋмъ. Оу҆вы̀ мнѣ̀! что̀ и҆зберꙋ̀; Всѧ̑ мѝ ѿ невѣ́дѣнїѧ проти̑вна показꙋ́ютсѧ, и҆ не могꙋ̀ и҆збра́ти лꙋ́чшее что̀ ѿ сицевы́хъ. Не ѡ҆брѣта́ю же сокрове́нныѧ добродѣ́тели и҆ премꙋ́дрости во и҆скꙋше́нїѧхъ: занѐ не и҆́мамъ терпѣ́нїѧ. Но ᲂу҆далѧ́ѧсѧ ѿ безмо́лвїѧ ра́ди по́мыслѡвъ, ѡ҆брѣта́ю внѣ̀ стра̑сти во и҆скꙋше́нїи чꙋ́вствами. По́стъ а҆́ще и҆мѣ́ти восхощꙋ̀ и҆ безмо́лвїе, ѡ҆брѣта́ю мнѣ́нїе и҆ не́мощь препѧ́тствїемъ. Ꙗ҆́мъ и҆ сплю̀ безмѣ́рнѡ, во є҆́же согрѣша́ти прихождꙋ̀ нево́лею. Ѿ всѣ́хъ ᲂу҆далѧ́юсѧ, и҆ бѣ́гаю страша́сѧ грѣха̀, и҆ ᲂу҆ны́нїе па́ки разслаблѧ́етъ мѧ̀, а҆́ще и҆ ви́ждꙋ мно́гихъ за такѡвы́ѧ бра̑ни и҆ и҆скꙋшє́нїѧ вѣнцы̀ прїе́млющихъ, занѐ и҆́мꙋтъ и҆звѣще́ннꙋю вѣ́рꙋ, є҆́юже бж҃е́ственный стра́хъ прїѧ́ша, и҆ стра́хомъ про́чїихъ добродѣ́телей достиго́ша дѣ́ланїѧ. А҆́ще во и҆мѣ́лъ бы вѣ́рꙋ и҆ а҆́зъ ꙗ҆́коже и҆ ѻ҆нѝ, ѡ҆брѣ́лъ бы стра́хъ, и҆́мже благоче́стїе, по словесѝ проро́ка, и҆ вѣ́дѣнїе прїѧ́лъ бы, ѿ негѡ́же крѣ́пость и҆ совѣ́тъ, и҆ ра́зꙋмъ и҆ премꙋ́дрость дх҃а быва́ютъ<footnote lang="cu">И҆са́їи гл. а҃і, ст. в҃.</footnote>, пребыва́ющымъ въ бз҃ѣ безпе́чнѡ, и҆ ᲂу҆пражне́нїи въ бж҃е́ственныхъ писа́нїѧхъ съ терпѣ́нїемъ, и҆́мже всѧ̑ гѡ́рнѧѧ же и҆ дѡ́льнѧѧ ра̑вна быва́ютъ. Є҆гда́ бо нѣ́каѧ стра́сть въ добродѣ́тель преѡбразꙋ́етсѧ, вре́мѧ и҆ и҆скꙋ́съ и҆звѣ́стнꙋ твори́ти ѡ҆бы́че. Є҆гда́ же па́ки добродѣ́тель къ стра́сти ᲂу҆клѡнѧ́ласѧ бы, вре́мѧ и҆ и҆скꙋ́съ различа́ти ѡ҆бы́че терпѣ́нїемъ. А҆́ще сїѐ не ѿ вѣ́ры ражда́етсѧ, ника́коже добродѣ́тель и҆мѣ́ти мо́жетъ. Въ терпѣ́нїи ва́шемъ стѧжи́те дꙋ́шы ва́шѧ<footnote lang="cu">Лꙋкѝ гл. к҃а, ст. а҃і.</footnote>, глаго́летъ гдⷭ҇ь. Созда́вый наединѣ̀ сердца̀ человѣ́чєскаѧ<footnote lang="cu">Ѱал. л҃в, ст. є҃і.</footnote>, ꙗ҆́коже глаго́летъ ѱалмопѣ́вецъ. И҆ ѿ сегѡ̀ ꙗ҆́вствꙋетъ, ꙗ҆́кѡ наединѣ̀ зи́ждетсѧ се́рдце, си́рѣчь ᲂу҆́мъ терпѣ́нїемъ находѧ́щихъ. Вѣ́рꙋѧй бо, ꙗ҆́кѡ и҆́мать дрꙋга́го нѣ́коего неви́димѡ ѡ҆кормлѧ́юща жи́знь є҆гѡ̀, когда̀ повине́тсѧ своемꙋ̀ по́мыслꙋ глаго́лющꙋ, сегѡ̀ хощꙋ̀ и҆лѝ сегѡ̀ не хощꙋ̀: сїѐ добро̀, и҆лѝ сїѐ ѕло̀. А҆́ще ᲂу҆́бѡ и҆́мать кого̀ ѡ҆корми́телѧ чꙋ́вственна, до́лженъ вопроша́ти во всѧ́кой ве́щи и҆ ᲂу҆ши́ма <anchor type="page" number="744"/> прїима́ти ѿвѣ́тъ, и҆ дѣ́ломъ и҆сполнѧ́ти глаго́лємаѧ. А҆́ще же не и҆́мать когѡ̀, и҆́мать, по словесѝ є҆ѵхаі́та, хрⷭ҇та̀. И҆ моли́твою ᲂу҆́бѡ ѿ се́рдца, вопроша́ти є҆го̀, ѿ вѣ́ры же надѣ́ѧтисѧ ѿвѣ́та дѣ́ломъ и҆ сло́вомъ, ꙗ҆́кѡ да не сатана̀, немогꙋ́щїй дѣ́ломъ сотвори́ти, ѿвѣща́етъ сло́вомъ, преѡбразꙋ́ѧ себѐ ѡ҆корми́телѧ бы́ти, и҆ терпѣ́нїѧ неимꙋ́щихъ къ поги́бели привлече́тъ. Тща́тсѧ бо ѿ неразꙋ́мїѧ прїима́ти, ꙗ҆̀же никогда́же подаю́тсѧ и҆̀мъ, ꙗ҆́кѡ є҆ди́нъ де́нь пред̾ гдⷭ҇емъ, ꙗ҆́кѡ ты́сѧща лѣ́тъ, и҆ ты́сѧща лѣ́тъ, ꙗ҆́кѡ де́нь є҆ди́нъ<footnote lang="cu">Петр. гл. г҃, ст. и҃.</footnote>. И҆мѣ́ѧй же ѿ терпѣ́нїѧ и҆скꙋ́съ вра́жїихъ ко́зней<footnote lang="cu">Ри́м. гл. є҃, ст. д҃.</footnote>, по словесѝ а҆по́стола, твори́тъ бо́ретсѧ, и҆ тече́тъ въ терпѣ́нїи, ꙗ҆́кѡ да пости́гнетъ, и҆ возмо́жетъ рещѝ не бо̀ ᲂу҆мышле́нїй є҆гѡ̀ не не вѣ́мы, то́ є҆сть, сокрове́нныхъ є҆гѡ̀ ко́зней мнѡ́гимъ невѣ́домыхъ. И҆́бо глаго́летъ, преѡбразꙋ́етсѧ во а҆́гг҃ла свѣ́тла<footnote lang="cu">в҃ Кор. гл. а҃і, ст. д҃і.</footnote>, и҆ не чꙋ́до. Поне́же и҆ возница́ющыѧсѧ ѿ негѡ̀ въ се́рдцѣ по́мыслы ꙗ҆влѧ́ютсѧ неискꙋ̑снымъ а҆́ки по́мыслы пра́вды. Сегѡ̀ ра́ди добро̀ є҆́же не вѣ́мъ, ꙗ҆́кѡ да нижѐ ꙗ҆̀же ѿ а҆́гг҃ла глаго́лємымъ не вѣ́рꙋетъ, нижѐ ꙗ҆̀же ѿ врага̀ по ᲂу҆хищре́нїю быва́ємымъ вѣ́рꙋетъ: но да ᲂу҆далѧ́етсѧ терпѣ́нїемъ ѻ҆бои́хъ стремни́нъ, и҆ да ѡ҆жида́етъ дѣ́ломъ бы́ти ѿвѣ́тꙋ чрез̾ мнѡ́гїѧ лѣ̑та нево́льнѣ, томꙋ̀ невѣ́дꙋщꙋ. Ꙗ҆́коже речѐ нѣ́кто ѡ҆ зрѣ́нїи сꙋ́щихъ, си́рѣчь тва́рей бж҃їихъ, до́ндеже бы доспѣ́лъ въ приста́нище нѣ́кое, си́рѣчь, дѣ́ѧтельный ра́зꙋмъ, и҆ є҆гда́ бы ви́дѣлъ се́й пребыва́ющъ мнѡ́га лѣ̑та, тогда́ бы навы́клъ, ꙗ҆́кѡ вои́стиннꙋ ᲂу҆слы́шасѧ, и҆ ѿвѣ́тъ прїѧ́лъ неви́димѡ. Си́рѣчь, мо́литсѧ кто̀ ѡ҆ побѣ́дѣ борю́щихъ є҆го̀ страсте́й, и҆ словесѝ ᲂу҆́бѡ не слы́шитъ, и҆лѝ ѡ҆́браза пре́лести не зри́тъ: но а҆́ще бы и҆ногда̀ и҆ бы́лъ се́й во снѣ̀, и҆лѝ чꙋ́вственнѣ, ѿню́дъ не вѣ́рꙋетъ. По нѣ́колицѣхъ же лѣ́тѣхъ ви́дитъ бра́нь ѻ҆́нꙋ побѣжда́емꙋ ѿ благода́ти, и҆ разꙋмѣ̑нїѧ нѣ̑каѧ влекꙋ̑щаѧ ᲂу҆́мъ во смире́нїе и҆ въ позна́нїе своеѧ̀ не́мощи, и҆ нижѐ си́це вѣ́рꙋетъ, но ѡ҆жида́ѧ мнѡ́гаѧ лѣ̑та, боѧ́сѧ, да не ка́кѡ и҆ сїѐ краде́нїе є҆́сть, ꙗ҆́коже глаго́летъ златоꙋ́стъ ѡ҆ а҆по́столѣхъ, ꙗ҆́кѡ сегѡ̀ ра́ди речѐ <anchor type="page" number="745"/> гдⷭ҇ь къ ни̑мъ прискѡ́рбнаѧ ѻ҆́наѧ, и҆ присовокꙋпи́лъ: претерпѣ́вый же до конца̀ то́й спасе́нъ бꙋ́детъ<footnote lang="cu">Матѳ. гл. і҃, ст. к҃в.</footnote>, ꙗ҆́кѡ да николи́же безпеча́льны быва́ютъ, но да подвиза́ютсѧ ѿ стра́ха. И҆́бо не по́льзꙋетсѧ кто̀ ѿ дрꙋги́хъ добродѣ́телей, а҆́ще бы и҆ на небесѝ жи́тельствовалъ, а҆́ще бы и҆мѣ́лъ горды́ню, є҆́юже дїа́волъ, и҆ а҆да́мъ, и҆ дрꙋгі́е ѕѣлѡ̀ мно́зїи падо́ша. Сегѡ̀ ра́ди никогда́же до́лженъ кто́либо ѿверга́ти стра́хъ, до́ндеже во приста́нище соверше́нныѧ любвѐ не доспѣ́етъ, и҆ не бꙋ́детъ внѣ̀ мі́ра и҆ тѣ́ла. Сицевы́й бо не ѡ҆ставлѧ́етъ стра́ха во́лею, но ѿ вели́кїѧ вѣ́ры, творѧ́щїѧ ᲂу҆́мъ безпе́ченъ ѡ҆ жи́зни и҆ сме́рти тѣлесѐ, прихо́дитъ въ чи́стый любвѐ стра́хъ: ѡ҆ не́мже глаго́летъ вели́кїй а҆ѳана́сїй, къ совершє́ннымъ человѣ́кѡмъ: ꙗ҆́кѡ не бо́йсѧ бг҃а ꙗ҆́кѡ мꙋчи́телѧ, но бо́йсѧ ѡ҆ любвѐ є҆гѡ̀, да не ра́ди согрѣше́нїй то́чїю боѧ́тисѧ, но и҆ за є҆́же люби́мꙋ бы́ти и҆ не люби́ти, и҆ благодѣ́тельствованꙋ бы́ти недосто́йнѣ. Ꙗ҆́кѡ да стра́хомъ сицевы́хъ бла̑гъ привлече́тъ дꙋ́шꙋ въ любо́вь, и҆ бꙋ́детъ досто́инъ быва́емыхъ и҆ бы́ти и҆мѣ́ющихъ є҆мꙋ̀ благодѣѧ́нїй, благоразꙋ́мїемъ свои́мъ къ благодѣ́телю, и҆ ѿ чи́стагѡ стра́ха любвѐ въ вышеесте́ственное прихо́дитъ смире́нїе. Занѐ є҆ли́кѡ бы твори́лъ бла́го, и҆ є҆ли̑ка претерпѣ́лъ бы лю̑таѧ, ника́коже мни́тъ ꙗ҆́кѡ ѿ своеѧ̀ крѣ́пости, и҆лѝ ра́зꙋма и҆́мать є҆́же терпѣ́ти, и҆лѝ є҆́же невреди́мꙋ бы́ти дꙋше́внѣ, и҆лѝ тѣле́снѣ, но ѿ смиреномꙋ́дрїѧ разсꙋжде́нїе прїѧ́тъ, и҆́мже и҆ познава́етъ ꙗ҆́кѡ творе́нїе бж҃їе є҆́сть и҆ ꙗ҆́кѡ нижѐ бла́го мо́жетъ твори́ти ѿ себѐ, нижѐ храни́ти сїѐ быва́емое ѿ благода́ти, и҆ нижѐ побѣди́ти и҆скꙋше́нїе, нижѐ претерпѣ́ти свои́мъ мꙋ́жествомъ, и҆лѝ мꙋ́дростїю. И҆ ѿ разсꙋжде́нїѧ прихо́дитъ въ ча́стный ра́зꙋмъ веще́й, и҆ начина́етъ зрѣ́ти ᲂу҆́мнѣ всѧ̑ сꙋ̑щаѧ: и҆ словеса̀ си́хъ не вѣ́дѧ, жела́етъ ᲂу҆чи́телѧ, и҆ не ѡ҆брѣ́тъ сегѡ̀, за є҆́же бы́ти томꙋ̀ неви́димꙋ, нижѐ па́ки прїе́млѧ кого́либо во ѡ҆́бразѣ, а҆́ки навы́кнꙋвъ семꙋ̀ ѿ разсꙋжде́нїѧ, и҆лѝ а҆́ще и҆ не свидѣ́тельствовано вѣ́дѣнїе, пребыва́етъ недоꙋмѣва́ѧ. И҆ ѿ сегѡ̀ всѧ̑ быва́ємаѧ, и҆ ѿ себѐ поꙋча́ємаѧ ни во что̀ вмѣнѧ́етъ, зрѧ̀ <anchor type="page" number="746"/> пред̾ собо́ю толи́кое мно́жество па́дшихъ человѣ̑къ, по мно́зѣхъ трꙋдѣ́хъ и҆ ра́зꙋмѣхъ ѿ а҆да́ма и҆ про́чїихъ. И҆ ка́кѡ слы́шитъ и҆ ничесѡ̀ не разꙋмѣ́етъ глаго́лемыхъ въ бж҃е́ственныхъ писа́нїѧхъ, начина́етъ сле́зы и҆спꙋща́ти ѿ ра́зꙋма сегѡ̀, си́рѣчь, є҆́же вѣ́дѣти, ꙗ҆́кѡ вои́стиннꙋ не вѣ́сть, ꙗ҆́коже подоба́етъ. И҆ вои́стиннꙋ чꙋ́до, ка́кѡ мнѧ́йсѧ вѣ́дѣти что̀, не ᲂу҆̀ что̀ разꙋмѣ̀<footnote lang="cu">а҃ Кор. гл. и҃, ст. в҃.</footnote>. И҆ є҆́же мни́тъ и҆мѣ́ти, во́зметсѧ ѿ негѡ̀<footnote lang="cu">Матѳ. гл. г҃і, ст. в҃і.</footnote>, глаго́летъ гдⷭ҇ь. За є҆́же мнѣ́ти, и҆ не и҆мѣ́ти си́рѣчь. И҆ се́й мнѧ́йсѧ бы́ти безꙋ́менъ и҆ неразꙋ́менъ, не́мощенъ же и҆ невѣ́жда, и҆ сегѡ̀ ра́ди пла́четъ и҆ рыда́етъ ѿ є҆́же мнѣ́ти прїѧ́ти, ꙗ҆̀же не и҆́мать благоразꙋ́мїемъ. Смире́нїе же ражда́етсѧ ᲂу҆́бѡ ѿ мно́гихъ добродѣ́телей, ѻ҆на́ же ражда́етъ совершє́ннѣйшаѧ: подо́бнѣ и҆ ра́зꙋмъ, благодаре́нїе, и҆ моли́тва, и҆ любы̀: занѐ добродѣ́тєли сі́и при́снѡ возраста́ютъ. Смирѧ́етсѧ си́рѣчь кто̀, а҆́ки грѣ́шенъ, и҆ пла́четъ, и҆ ѿ сегѡ̀ возде́рживаетсѧ, и҆ претерпѣва́етъ во́льнѣ и҆ нево́льнѣ быва́ємыѧ скѡ́рби, ѿ бѣсѡ́въ же и҆ ѿ человѣ̑къ по́двига ра́ди ко и҆скꙋше́нїю вѣ́ры, ꙗ҆́кѡ да ꙗ҆ви́тсѧ, на бг҃а ли и҆́мать наде́ждꙋ, и҆лѝ на человѣ́ка, и҆лѝ на свою̀ крѣ́пость и҆ мꙋ́дрость. И҆ и҆скꙋше́нъ бы́въ терпѣ́нїемъ, и҆ є҆́же ѡ҆ста́вити всѧ̑ на бг҃а, прїе́млетъ ве́лїю вѣ́рꙋ, ю҆́же глаго́летъ гдⷭ҇ь: Прїи́де сн҃ъ человѣ́ческїй, ᲂу҆̀бо ѡ҆брѧ́щетъ ли вѣ́рꙋ<footnote lang="cu">Лꙋкѝ гл. и҃і, ст. и҃.</footnote>; и҆ се́ю вѣ́рою прїе́млетъ побѣ́дꙋ над̾ сꙋпоста́ты: и҆ сїю̀ полꙋчи́въ, познава́етъ свою̀ не́мощь и҆ неразꙋ́мїе, ѿ бж҃їѧ си́лы же и҆ премꙋ́дрости на не́мъ быва́ємыѧ. И҆ начина́етъ во смире́нїи дꙋшѝ благодари́ти, и҆ трепе́щетъ боѧ́сѧ, да не ка́кѡ па́ки ꙗ҆́коже пре́жде въ преслꙋша́нїе бж҃їе впаде́тъ. И҆ ѿ чи́стагѡ стра́ха, без̾ грѣха̀ быва́емагѡ и҆ благодаре́нїѧ, терпѣ́нїѧ же и҆ смире́нїѧ, є҆гѡ́же ᲂу҆досто́исѧ ѿ ра́зꙋма, начина́етъ ᲂу҆пова́ти по благода́ти ми́лость стѧжа́ти: ѿ и҆скꙋ́са же быва́емыхъ на не́мъ благодѣѧ́нїй, ча́етъ, и҆ бои́тсѧ, да не ка́кѡ недосто́инъ ѡ҆брѧ́щетсѧ таковы́хъ дарѡ́въ бж҃їихъ: и҆ ѿсю́дꙋ возраста́етъ въ смире́нїи и҆ моли́твѣ ѿ се́рдца. И҆ є҆ли́кѡ возраста́ютъ сїѧ̑ со благодаре́нїемъ. прїе́млетъ ра́зꙋмъ <anchor type="page" number="747"/> вѧ́щшїй. И҆ си́це ѿ ра́зꙋма въ стра́хъ, и҆ ѿ стра́ха въ благодаре́нїе и҆ въ ра́зꙋмъ ѡ҆ си́хъ прихо́дитъ. И҆ ѿсю́дꙋ лю́битъ благодѣ́телѧ є҆сте́ственнѣ, и҆ съ ра́достїю жела́етъ ᲂу҆гожда́ти є҆мꙋ̀ въ ра́зꙋмѣ ꙗ҆́кѡ должни́къ, и҆ а҆́бїе возраста́етъ въ ра́зꙋмѣ, и҆ зри́тъ со ѻ҆со́бенными благодѣѧ́нїѧми и҆ ѡ҆бдержи́тєльнаѧ. Ѡ҆ ни́хже благодари́ти не могі́й пла́четъ, и҆ па́ки чꙋдѧ́сѧ благода́ти бж҃їей ᲂу҆тѣша́етсѧ. И҆ ѻ҆вогда̀ ᲂу҆́бѡ и҆́мать приболѣ́знєнныѧ сле́зы, ѻ҆вогда́ же па́ки ѿ любвѐ сла́ждша ме́да сле́зы и҆злива́етъ дꙋхо́вною ра́достїю, ꙗ҆́же ѿ неизрече́ннагѡ смире́нїѧ быва́етъ. Є҆гда̀ во и҆́стинѣ жела́етъ всѧ́кїѧ во́ли бж҃їѧ, и҆ ненави́дитъ всѧ́кꙋю че́сть и҆ ᲂу҆покое́нїе, и҆ и҆́мать себѐ ме́ньша всѣ́хъ, и҆ ѿню́дъ не вмѣнѧ́етъ пред̾ кѣ́млибо ра́вна себѣ̀, но па́че должника̀ бг҃ꙋ, и҆ всѣ̑мъ человѣ́кѡмъ. И҆ сегѡ̀ ра́ди почита́етъ и҆скꙋшє́нїѧ, и҆ скѡ́рби, вели́ко благодѣѧ́нїе, ра́дость же и҆ ᲂу҆покое́нїе, тщетꙋ̀ мно́гꙋ, и҆ ѿ всеѧ̀ дꙋшѝ жела́етъ вѣ́дѣти, ѿкꙋ́дꙋ та̑ прихо́дѧтъ. И҆ си́хъ бои́тсѧ, а҆́ще и҆ ѿ бг҃а быва́ютъ ко и҆скꙋше́нїю. И҆ сꙋ́щꙋ є҆мꙋ̀ во слеза́хъ си́хъ, начина́етъ ᲂу҆́мъ прїима́ти чистотꙋ̀, и҆ прихо́дитъ въ пе́рвое своѐ ᲂу҆строе́нїе, то́ є҆сть во є҆сте́ственъ ра́зꙋмъ, є҆го́же погꙋбѝ ѿ любвѐ страсте́й. Се́й бо ѿ нѣ́кїихъ мꙋ́дростїю глаго́летсѧ, за є҆́же зрѣ́ти ᲂу҆мꙋ̀ вє́щи, ꙗ҆́коже и҆́мꙋтъ є҆стества̀. И҆ па́ки ѿ нѣ́кїихъ глаго́летсѧ разсмотре́нїе, за є҆́же познава́ти сегѡ̀ дости́гшемꙋ ча́сть нѣ́кꙋю сокрове́нныхъ та́инъ, си́рѣчь намѣ́ренїе бж҃їе въ бж҃е́ственныхъ писа́нїѧхъ предлежа́щее и҆ во всѧ́комъ творе́нїи. Ражда́етсѧ же сїѐ ѿ разсꙋжде́нїѧ, и҆ мо́жетъ разꙋмѣ́ти словеса̀ чꙋ́вственныхъ и҆ ᲂу҆́мныхъ: и҆ сегѡ̀ ра́ди глаго́летсѧ зрѣ́нїе сꙋ́щихъ, си́рѣчь тва́рей. Но сїѐ ᲂу҆́бѡ є҆сте́ственно є҆́сть, и҆ ѿ чистоты̀ ᲂу҆ма̀ быва́етъ. А҆́ще же кто̀ въ прозрѣ́нїе прїитѝ сподо́билсѧ бы къ ѻ҆́бщей по́льзѣ, сїѐ па́че є҆стества̀ є҆́сть. Занѐ є҆ди́нъ бг҃ъ предвѣ́даетъ всѧ̑ во всѣ́хъ, чесѡ̀ ра́ди сотворѝ кꙋ́юждо ве́щь, и҆лѝ сло́во бж҃е́ственнагѡ писа́нїѧ, и҆ по благода́ти да́рствꙋетсѧ достѡ́йнымъ є҆́же вѣ́дѣти. Ꙗ҆́кѡ зрѣ́нїе ᲂу҆́бѡ тѣ́хъ чꙋ́вственныхъ и҆ ᲂу҆́мныхъ творе́нїи глаго́лемаѧ мꙋ́дрость, разсмотре́нїе и҆ ра́зꙋмъ є҆сте́ственный є҆́сть, ꙗ҆́кѡ пре́жде <anchor type="page" number="748"/> бѣ̀ во є҆стествѣ̀, но стра̑сти помрачи́ша ᲂу҆́мъ, и҆ а҆́ще не дѣ́ѧтельною добродѣ́телїю, бг҃ъ ѿи́метъ стра̑сти, не мо́жетъ зрѣ́ти. Прозрѣ́нїе же не си́це, но благода́ть є҆́сть и҆ па́че є҆стества̀. Ѻ҆ба́че и҆ ѻ҆́но кромѣ̀ бг҃а не быва́етъ, а҆́ще и҆ є҆сте́ственно є҆́сть. Поне́же и҆ є҆́ллини мнѡ́гаѧ ᲂу҆мы́слиша, не ѡ҆брѣто́ша же намѣ́ренїѧ бж҃їѧ въ тва́рехъ, ꙗ҆́коже глаго́летъ вели́кїй васі́лїи, но нижѐ самагѡ̀ бг҃а: занѐ не и҆мѣ́ѧхꙋ смире́нїѧ и҆ вѣ́ры а҆враа́мли. Тогда́ бо вѣ́ренъ глаго́летсѧ кто́либо, є҆гда́ бы вѣ́ровалъ ѿ ви́димыхъ неви̑димымъ. А҆ є҆́же вѣ́ровати томꙋ̀ ви̑димымъ, не вѣ́рꙋетъ ᲂу҆ча́щемꙋ є҆го̀ и҆лѝ проповѣ́дꙋющемꙋ. Сегѡ̀ ра́ди ко и҆скꙋше́нїю вѣ́ры быва́ютъ и҆скꙋшє́нїѧ ᲂу҆́бѡ ꙗ҆́внаѧ, застꙋплє́нїѧ же сокровє́ннаѧ. Ꙗ҆́кѡ да вѣ́рный по преста́тїи и҆скꙋше́нїѧ терпѣ́нїемъ ѡ҆брѧ́щетъ ра́зꙋмъ, и҆ ѿ сегѡ̀ вѣ́сть, ꙗ҆̀же не вѣ́дѧше, и҆ ꙗ҆́кѡ благодѣ́тельствꙋетсѧ, и҆ пло́дъ твори́тъ смире́нїѧ, и҆ любо́вь къ бг҃ꙋ же, ꙗ҆́кѡ благодѣ́телю, и҆ къ бли́жнемꙋ ᲂу҆гожде́нїѧ ра́ди бж҃їѧ: и҆ є҆сте́ственнѣ вмѣнѧ́етъ сїѐ до́лгъ, и҆́мже и҆ за́пѡвѣди храни́ти жела́етъ. И҆ стра̑сти ᲂу҆́бѡ ненави́дитъ ꙗ҆́кѡ враги́нь, тѣ́ло же презира́етъ, а҆́ки препѧ́тїемъ почита́ѧ безстра́стїѧ и҆ ра́зꙋма бж҃їѧ, си́рѣчь премꙋ́дрости є҆го̀ сокрове́ннѣй: и҆ вои́стиннꙋ сокрове́нна є҆́сть. Занѐ ᲂу҆́бѡ побѣжда́ѧй премꙋ́дрѡсти мїрскі̑ѧ, и҆ пита́ѧйсѧ, и҆ и҆мѣ́ѧй ᲂу҆покое́нїе мі́ра сегѡ̀, и҆ сла́вꙋ, ꙗ҆влѧ́етсѧ сеѧ̀ дрꙋ́гъ: бж҃їѧ же премꙋ́дрости проти́вными си̑мъ подвиза́етсѧ є҆ѧ̀ дрꙋ́гъ, си́рѣчь, вельмѝ трꙋжда́ѧсѧ и҆ возде́рживаѧсѧ, и҆ терпѧ́й всѧ́кꙋю ско́рбь и҆ безче́стїе ца́рствїѧ ра́ди небе́снагѡ. Занѐ ѻ҆́въ ᲂу҆́бѡ ви̑димымъ благи̑мъ, и҆ вы́шшымъ ᲂу҆че́нїѧмъ, и҆ царє́мъ прибли́житисѧ жела́етъ, и҆ сегѡ̀ ра́ди мно́жицею те́рпитъ, ѻ҆́въ же хрⷭ҇тѡ́вымъ страсте́мъ состра́ждетъ, да то́й ᲂу҆́бѡ здѣ̀ и҆́мать наде́ждꙋ, а҆́ще ᲂу҆́бѡ возмо́глъ бы держа́ти сїю̀, занѐ привре́мєнна сꙋ́ть и҆ неꙋдо́бь ᲂу҆лꙋча́єма. Сїѧ́ же здѣ̀ ᲂу҆́бѡ ѿ ѻ҆че́съ неразꙋ́мныхъ кры́етсѧ, глаго́летъ бж҃е́ственное писа́нїе, ꙗ҆влѧ́етсѧ же въ бꙋ́дꙋщемъ вѣ́цѣ, є҆гда̀ сокровє́ннаѧ ꙗ҆́вна бꙋ́дꙋтъ. Не то́чїю же сїѧ̑, но и҆ ко ᲂу҆тѣше́нїю пла́чꙋщымъ здѣ̀ ра́зꙋмъ сокрове́нныхъ, по словесѝ златоꙋ́ста, дае́тсѧ, сі́есть ᲂу҆мозрѣ́нїе бж҃е́ственныхъ <anchor type="page" number="749"/> писа́нїй, и҆ тва́рей. Ѿ вѣ́ры бо ражда́етсѧ стра́хъ, ѿ негѡ́же пла́чь, и҆́мже смире́нїе, и҆ ѿ негѡ̀ разсꙋжде́нїе, и҆ ѿ сегѡ̀ разсмотре́нїе, и҆ по благода́ти прозрѣ́нїе. Разꙋ́мный же ѿню́дъ не до́лженъ составлѧ́ти своѐ разꙋмѣ́нїе, но хо́щетъ при́снѡ и҆мѣ́ти свидѣ́тельствꙋющее бж҃е́ственное писа́нїе, и҆лѝ є҆стество̀ ве́щи. А҆́ще же не и҆́мать си́хъ, нѣ́сть и҆́стиненъ ра́зꙋмъ, но лꙋка́вство и҆ пре́лесть, ꙗ҆́коже глаго́летъ вели́кїй васі́лїй ѡ҆ ѕвѣзда́хъ. Ꙗ҆́кѡ ᲂу҆́бѡ бж҃е́ственное писа́нїе ма̑ла нѣ̑каѧ и҆менꙋ́етъ, є҆́ллини же заблꙋжда́ѧ мнѡ́га и҆мена̀ глаго́лютъ. Занѐ ᲂу҆́бѡ намѣ́ренїе бж҃е́ственнагѡ писа́нїѧ є҆́сть сїѐ, ꙗ҆̀же мѡгꙋ́щаѧ спастѝ дꙋ́шꙋ, и҆ ѿкры́ти нѣ̑кїимъ та̑инства бж҃е́ственныхъ писа́нїй, и҆ словеса̀ сꙋ́щихъ, сі́есть намѣ́ренїе, є҆гѡ́же ра́ди ка́ждаѧ ве́щь бы́сть, ко є҆́же просвѣща́ти ᲂу҆́мъ въ любо́вь бж҃їю, и҆ познава́ти вели́чествїе є҆гѡ̀, и҆ неизрече́ннꙋю є҆гѡ̀ премꙋ́дрость и҆ про́мыслъ ѿ попече́нїѧ є҆гѡ̀ ѡ҆ тва́рехъ. Ꙗ҆́кѡ да ѿ сегѡ̀ ра́зꙋма бои́тсѧ престꙋпле́нїѧ за́повѣдей є҆гѡ̀, и҆ свою̀ не́мощь и҆ неразꙋ́мїе позна́етъ: и҆ ѿсю́дꙋ смиреномꙋ́дрствꙋетъ и҆ лю́битъ бг҃а, и҆ не презира́етъ за́повѣдей є҆гѡ̀, ꙗ҆́коже неприча́стнїи по дѣ́йствїю ра́зꙋма є҆гѡ̀. И҆ па́ки скрыва́етъ ѿ негѡ̀ нѣ̑каѧ ѿ та́инствъ, ꙗ҆́кѡ да жела́етъ, и҆ негордѣли́въ бꙋ́детъ, ꙗ҆́коже а҆да́мъ: и҆ внѣ̀ ѡ҆брѣ́тъ є҆го̀ вра́гъ, вовлече́тъ є҆го̀ во свою̀ ѕло́бꙋ. И҆ си́це ᲂу҆́бѡ приключа́етсѧ съ добродѣ́тельными, неразꙋ́мныхъ же и҆скꙋше́нїѧми ᲂу҆страша́етъ, ко є҆́же ᲂу҆клонѧ́тисѧ ѿ согрѣше́нїѧ, тѣле́сными же благодѣѧ́нїѧми ᲂу҆крѣплѧ́етъ, ко є҆́же не ѿчаѧва́тисѧ. И҆ сїѧ̑ ᲂу҆́бѡ безпредѣ́льною свое́ю бла́гостїю при́снѡ твори́тъ бг҃ъ, ꙗ҆́кѡ да спасе́тъ всѣ́хъ, и҆ ѿ сѣте́й дїа́вола и҆зба́витъ, и҆лѝ подава́ѧ и҆лѝ ᲂу҆де́рживаѧ ѿ на́съ благодѣѧ̑нїѧ, и҆ ра́зꙋмы, и҆ къ благоразꙋ́мїю коегѡ́ждо подае́тъ дарѡва́нїѧ и҆ разꙋмѣ̑нїѧ. Та́кожде и҆ бж҃е́ственное писа́нїе сокрове́нно сотворѝ, и҆ разꙋмѣва́емꙋ бы́ти нѣ́кїимъ къ по́льзѣ по произволе́нїю чтꙋ́щагѡ. Намѣ́ренїе же внѣ́шнихъ мꙋдрецѡ́въ не бѣ̀ та́кѡ, но кі́йждо и҆мѣ́ѧше тща́нїе ко є҆́же побѣди́ти дрꙋга́го, и҆ показа́тисѧ мꙋдрѣ́йшимъ. И҆ сегѡ̀ ра́ди не ѡ҆брѣто́ша ѻ҆нѝ гдⷭ҇а, но нижѐ по примѣ́рꙋ ѻ҆́ныхъ творѧ́щїи, <anchor type="page" number="750"/> а҆́ще не́гли и҆ мно́гѡ трꙋдѧ́тсѧ: ꙗ҆́кѡ не трꙋдѡ́мъ, глаго́летъ лѣ́ствичникъ, но смире́нїю и҆ простотѣ̀ ꙗ҆влѧ́етсѧ бг҃ъ, вѣ́рою, си́рѣчь, зрѣ́нїемъ писа́нїй и҆ тва́рей, ѡ҆ не́йже глаго́летъ гдⷭ҇ь: ка́кѡ мо́жете вѣ́ровати, сла́вꙋ дрꙋ́гъ ѿ дрꙋ́га прїе́млюще<footnote lang="cu">І҆ѡа́н. гл. є҃, ст. м҃д.</footnote>; и҆ прѡ́чаѧ: сїѧ́ же є҆́сть вели́каѧ вѣ́ра, могꙋ́щаѧ всѧ́кое попече́нїе возложи́ти на бг҃а, ю҆́же а҆по́столъ нарица́етъ ѡ҆снова́нїе<footnote lang="cu">а҃ Кор. гл. г҃, ст. а҃і.</footnote>: Лѣ́ствичникъ же ма́терь безмо́лвїѧ: и҆ свѧты́й і҆саа́къ, вѣ́рꙋ видѣ́нїѧ и҆ две́рь та́инствъ. И҆мѣ́ѧй бо сїю̀, безпе́ченъ є҆́сть во всѣ́хъ, ꙗ҆́коже свѧті́и всѝ, и҆̀же и҆ са̑маѧ и҆мена̀ и҆́мꙋтъ подѡ́бнаѧ, ꙗ҆́коже дре́влѣ пра́веднїи: пе́тръ ᲂу҆́бѡ тве́рдости, па́ѵелъ же ᲂу҆покое́нїѧ, і҆а́кѡвъ запина́тель, ꙗ҆́кѡ запе́нъ велїа́ра: и҆ стефа́нъ ᲂу҆́бѡ проимено́ванъ є҆́сть неꙋвѧда́емымъ вѣнце́мъ, а҆ѳана́сїй же безсме́ртнымъ, и҆ васі́лїй ца́рствїемъ, и҆ григо́рїй ᲂу҆́бѡ бж҃е́ственнымъ въ премꙋ́дрости, си́рѣчь въ бг҃осло́вїи, златоꙋ́стъ же многоцѣ́нной ве́щи и҆ многовожделѣ́нной благода́ти, и҆ і҆саа́къ ѡ҆ставле́нїю: и҆ про́стѣ рещѝ, ꙗ҆́коже въ ве́тсѣмъ, та́кѡ и҆ въ но́вомъ завѣ́тѣ, подѡ́бнаѧ и҆мена̀ сꙋ́ть. И҆́бо а҆да́мъ четыре́мъ страна́мъ соимени́тъ є҆́сть. А҆́зъ ᲂу҆́бѡ восто́къ<footnote lang="el">ἀνατολὴ</footnote>. Добро́ же за́падъ<footnote lang="el">δύσις</footnote>. А҆́зъ полꙋ́нощь<footnote lang="el">ἄρκτος</footnote>. Мыслѣ́те по́лдень<footnote lang="el">μεσεμβρία</footnote>. И҆ па́ки человѣ́къ по тогда́шнемꙋ рече́нїю, си́рѣчь сѵ́рскомꙋ, ѻ҆́гнь и҆менꙋ́етсѧ по подо́бїю є҆стества̀. Ѿ є҆ди́нагѡ ᲂу҆́бѡ человѣ́ка ве́сь мі́ръ бы́сть, ꙗ҆́коже и҆ ѿ є҆ди́ныѧ свѣщѝ, є҆ли́ки хо́щетъ кто̀ возжига́етъ и҆ны̑ѧ, и҆ ѻ҆́наѧ пе́рваѧ неѡскꙋдѣва́ема є҆́сть. По смѣше́нїи же ѧ҆зы́кѡвъ, ѻ҆́въ ᲂу҆́бѡ ѿ забве́нїѧ, є҆́же и҆́мать человѣ́къ, словопроизво́дствꙋетъ, ѻ҆́въ же ѿ и҆ны́хъ свои́хъ ᲂу҆че́нїй: Є҆́ллинъ же па́ки ѿ є҆́же горѣ̀ зрѣ́ти, словопроизво́дствꙋетъ человѣ́ка. Но со́бственнѣ є҆гѡ̀ є҆стество̀, сло́во є҆́сть: тѣ́мже и҆ слове́сенъ глаго́летсѧ, а҆́ки сво́йство ѻ҆́нъ и҆мѣ́етъ сїѐ є҆ди́нъ. Въ дрꙋги́хъ бо и҆менова́нїѧхъ свои́хъ, и҆́мать и҆на̑ѧ творє́нїѧ соимѧнꙋ̑ющаѧсѧ є҆мꙋ̀. Сегѡ̀ ра́ди до́лженствꙋемъ ѡ҆ста́вити всѧ̑, и҆ сло́во ꙗ҆́кѡ слове́сни предпочестѝ, и҆ словеса̀ сло́вомъ согласова́ти бж҃їю сло́вꙋ, <anchor type="page" number="751"/> ꙗ҆́кѡ да ѿ негѡ̀ вмѣ́стѡ слове́съ, словеса̀ дꙋ́ха свѧта́гѡ прїѧ́ти сподо́бимсѧ въ ны́нѣшнемъ вѣ́цѣ, по глаго́лемомꙋ: Даѧ́й моли́твꙋ молѧ́щемꙋсѧ<footnote lang="cu">а҃ Ца́р. гл. в҃, ст. ѳ҃.</footnote>, си́рѣчь молѧ́щемꙋсѧ до́брѣ тѣле́сною моли́твою, дае́тъ бг҃ъ ᲂу҆́мнꙋю моли́твꙋ: и҆ пребыва́ющꙋ въ се́й со тща́нїемъ, безви́днꙋю и҆ невоѡбраже́ннꙋю ѿ чи́стагѡ стра́ха бж҃їѧ. И҆ па́ки сїю̀ до́брѣ творѧ́щꙋ, видѣ́нїе тва́рей, и҆ ѿ сегѡ̀ восхище́нїе ᲂу҆ма̀ да́рꙋетъ къ бг҃осло́вїю и҆ благо́мꙋ дѣ́йствꙋ бꙋ́дꙋщагѡ ѿ всѣ́хъ ᲂу҆празднѧ́ющемꙋсѧ, и҆ въ то́мъ поꙋча́ющꙋсѧ дѣ́ломъ же и҆ сло́вомъ, а҆ не слꙋ́хомъ є҆ди́нѣмъ.</p>
<p>И҆ та́кѡ ра́зꙋмъ а҆́ще ᲂу҆́бѡ нево́льнѣ и҆ къ смире́нїю веде́тъ и҆мꙋ́щаго се́й ѿ сра́ма, и҆ ꙗ҆́кѡ и҆́мать се́й не по досто́инствꙋ, и҆ а҆́ки вреда̀ ѿвраща́етсѧ смире́нїѧ ра́ди, по словесѝ лѣ́ствичника, а҆́ще и҆ бг҃омъ не́гли да́нъ бы бы́лъ, бла́го бы и҆мѣ́лъ. А҆́ще же ꙗ҆́кѡ нѣ́кто ѿ є҆ѳїѡ́пъ трезꙋ́бцемъ и҆сто́рженъ, ѽ бѣды̀! ка́кѡ и҆мѣ̀ се́й и҆́мѧ вели́ко, и҆ толи́кѡ люби́мь бѧ́ше ѿ человѣ̑къ, ꙗ҆́коже всѣ̑мъ рыда́ти ѡ҆ є҆гѡ̀ сме́рти, и҆ а҆́ки за тщетꙋ̀ вели́кꙋ вмѣнѧ́ти лише́нїе є҆гѡ̀. Но го́рдости ра́ди, ю҆́же сокрове́ннꙋ и҆мѣ́ѧше, слы́шалъ ѿ высоты̀ сїѧ̑ зрѧ́й: не ᲂу҆поко́йте є҆гѡ̀, ꙗ҆́кѡ не ᲂу҆поко́илъ є҆́сть мѧ̀ є҆ди́нъ ча́съ. Оу҆вы̀! ѿ всѣ́хъ свѧ́тъ и҆менꙋ́емь, и҆ ꙗ҆́кѡ моли́твами є҆гѡ̀ надѣ́ѧхꙋсѧ спасти́сѧ мно́зи ѿ многоѡбра́зныхъ и҆скꙋше́нїй: та́кѡ полꙋчѝ коне́цъ ра́ди возноше́нїѧ. И҆ поне́же ра́ди сегѡ̀ бѣ̀ вина̀, всѧ́комꙋ всю́дꙋ ꙗ҆́вна. А҆́ще во бы́лъ и҆́нъ грѣ́хъ, не бы̀ возмо́гъ ᲂу҆таи́тисѧ, но нижѐ на всѧ́къ ча́съ сегѡ̀ твори́ти. А҆́ще же є҆́ресь бы была̀, на всѧ́къ ᲂу҆́бѡ ча́съ є҆реті́къ прогнѣвлѧ́етъ бг҃а свое́ю хꙋло́ю въ ра́зꙋмѣ, ѻ҆ба́че нижѐ сїѧ̀ сокрове́нна ѿню́дъ быва́етъ. Но по смотре́нїю бж҃їю ѿкрыва́етсѧ ко и҆справле́нїю и҆мꙋ́щагѡ ю҆̀, а҆́ще бы восхотѣ́лъ ѡ҆брати́тисѧ, а҆́ще же нѝ, къ ᲂу҆твержде́нїю про́чихъ человѣ̑къ. Сегѡ̀ ра́ди сїѐ є҆ди́но высокомꙋ́дрїе самоꙋго́дїемъ мо́жетъ ѿ всѣ́хъ ᲂу҆таи́тисѧ, є҆ще́ же и҆ ѿ самогѡ̀ и҆мꙋ́щагѡ сїѐ. А҆́ще не попꙋ́ститсѧ па́сти во и҆скꙋшє́нїѧ, ѿ ни́хже прихо́дитъ дꙋша̀ во ѡ҆бличе́нїе, и҆ познава́етъ <anchor type="page" number="752"/> свою̀ не́мощь и҆ неразꙋ́мїе. Сегѡ́ бо ра́ди нижѐ є҆ди́нъ ча́съ и҆мѣ́ѧше дх҃ъ свѧты́й ᲂу҆покое́нїе во ѻ҆каѧ́ннѣй дꙋшѣ̀ ѻ҆́ной, ꙗ҆́кѡ при́снѡ се́й по́мыслъ и҆мѣ́ѧше: и҆ ра́довашесѧ ѡ҆ не́мъ а҆́ки ѡ҆ нѣ́коемъ и҆справле́нїи, тѣ́мже и҆ ѡ҆мрачи́сѧ ꙗ҆́коже бѣ́си. За є҆́же не пока́зыватисѧ ѿню́дъ грѣша́щимъ, не́гли пита́ше є҆ди́нꙋ стра́сть вмѣ́стѡ про́чїихъ, и҆ довлѣ́ла сїѧ̀ де́мѡнамъ, ꙗ҆́кѡ могꙋ́щꙋю мѣ́сто наполнѧ́ти про́чїихъ ѕѡ́лъ, ꙗ҆́коже глаго́летъ лѣ́ствичникъ: не а҆́зъ же сїѐ разсꙋжде́нїе и҆ зрѣ́нїе ѡ҆брѣто́хъ сеѧ̀ вины̀, но ѿ свѧта́гѡ ста́рца слы́шавъ, написа́хъ. Ꙗ҆́коже речѐ ѡ҆ свѧтѣ́мъ па́ѵлѣ препро́стѣмъ, ꙗ҆́кѡ сегѡ̀ ра́ди не ᲂу҆слы́ша бѣ́съ а҆́бїе є҆́же и҆зы́ти и҆з̾ человѣ́ка, за є҆́же рещѝ є҆мꙋ̀ вели́комꙋ а҆нтѡ́нїю: А҆́вво па́ѵле! и҆зженѝ дꙋ́ха нечи́стаго ѿ ю҆́ноши сегѡ̀, и҆ не сотворѝ а҆́бїе покло́на, но преслꙋ́шавъ нѣ́кїимъ ѡ҆́бразомъ проти́вꙋ ре́къ: ты́ же что̀; и҆ внегда̀ ᲂу҆слы́ша, ꙗ҆́кѡ а҆́зъ нѣ́смь пра́зденъ, тогда̀ послꙋ́ша. И҆ сегѡ̀ ра́ди речѐ блаже́нный ста́рецъ, ꙗ҆́кѡ не и҆зы́де а҆́бїе бѣ́съ, но по є҆́же мно́гѡ трꙋди́тисѧ. И҆ пра́веднѣ. Не то́чїю бо, ꙗ҆́кѡ бг҃оно́сецъ вѣ́рꙋетсѧ ста́рецъ, но и҆ свидѣ́тельствꙋетъ є҆́же ногоꙋмове́нїе, и҆ мѡѷсе́ево противорѣ́чїе, и҆ проро́ка и҆́щꙋща ѿ нѣ́коегѡ ра́нена бы́ти, сегѡ̀ ра́ди по́вѣсть рече́тсѧ здѣ̀.</p>
<p>Ца́рь нѣ́кїй повѣствꙋ́етсѧ въ писа́нїи мꙋчи́тельски ᲂу҆правлѧ́ти ца́рствомъ, человѣколю́бецъ же бг҃ъ не терпѧ̀ є҆гѡ̀ мꙋчи́тельства, повелѣ̀ и҆дтѝ проро́кꙋ и҆ ѡ҆бличи́ти ѻ҆́наго царѧ̀. Ѻ҆́нъ же свирѣ́пость тогѡ̀ вѣ́даѧ, не хотѧ̀ про́стѣ и҆дтѝ, да не ка́кѡ ᲂу҆зрѣ́въ є҆го̀ и҆здале́ча, и҆ разꙋмѣ́въ, є҆ѧ́же ра́ди вины̀ прїи́де, ѿжене́тъ того̀, и҆ не возмо́жетъ проро́къ ѡ҆бличи́ти є҆го̀: и҆лѝ па́ки наче́нъ глаго́лати, ѿ бг҃а моегѡ̀ по́сланъ є҆́смь ра́ди твоеѧ̀ свирѣ́пости, не во́нметъ глаго́лємымъ: но ᲂу҆хи́трисѧ въ се́мъ, да а҆́ки ѿ нѣ́коегѡ ра́ненъ бꙋ́детъ. и҆ ѡ҆крова́вленъ прїи́детъ а҆́ки порица́ѧ, ꙗ҆́кѡ да ѿ сегѡ̀ и҆скꙋ́снѣ преклони́тъ царѧ̀, и҆ ᲂу҆слы́шати глаго́лємаѧ сотвори́тъ. И҆ теча̀ ѡ҆брѣ́те нѣ́коего при пꙋтѝ и҆мꙋ́ща сѣки́рꙋ, ре́къ къ немꙋ̀: Та́кѡ глаго́летъ гдⷭ҇ь, возмѝ твою̀ сѣки́рꙋ: и҆ ᲂу҆да́ри во главꙋ̀ мою̀<footnote lang="cu">г҃ Ца́р. гл. к҃, ст. л҃є.</footnote>. Ѻ҆́нъ же благочести́въ сы́й речѐ: Ника́коже <anchor type="page" number="753"/> господи́не мо́й, бж҃їй є҆́смь а҆́зъ, не возложꙋ̀ рꙋкѝ моеѧ̀ на пома́занника гдⷭ҇нѧ. И҆ речѐ проро́къ: Та́кѡ глаго́летъ гдⷭ҇ь: поне́же не послꙋ́шалъ є҆сѝ гла́са гдⷭ҇нѧ, да прїи́детъ ле́въ ѿ пꙋсты́ни, и҆ снѣ́стъ тѧ̀<footnote lang="cu">г҃ Цар. гл. и҃, ст. л҃ѕ.</footnote>. Сїе́ бо не бѣ̀ гнѣ́въ, да не бꙋ́детъ: но къ по́льзѣ мно́гихъ бы́сть, и҆ ꙗ҆́кѡ досто́инъ бѣ̀ благі́й ѻ҆́ный человѣ́къ, да не ᲂу҆́мретъ про́стѣ, ꙗ҆́коже про́чїи ѿ человѣ̑къ: но ꙗ҆́кѡ да по словесѝ гдⷭ҇ню снѣ́стсѧ ѿ ѕвѣ́рѧ, и҆ вѣне́цъ го́рькою сме́ртїю воспрїи́метъ. Ꙗ҆́коже глаго́летъ въ словесѣ́хъ ѡ҆ ста́рчествѣ ѡ҆ четыре́хъ ста́рцѣхъ сотво́ршихъ согла́сїе, и҆ ка́кѡ молѧ́хꙋсѧ преста́вльшыѧсѧ ѡ҆ хрⷭ҇тѣ̀, ꙗ҆́кѡ да снѣде́нъ бꙋ́детъ слꙋжа́й бра́тъ и҆́хъ ѿ льва̀, блꙋда̀ ра́ди, є҆го́же сотворѝ, и҆ не ᲂу҆слы́ша и҆́хъ гдⷭ҇а, но сꙋдѝ ᲂу҆слы́шати безмо́лвника молѧ́щасѧ ѡ҆ не́мъ, да ѿстꙋ́питъ ѿ негѡ̀ ле́въ<footnote lang="cu">Зрѝ сло́во въ про́логѣ і҆ꙋ́лїа въ ѕ҃ де́нь.</footnote>. Та́же ѡ҆брѣ́тъ проро́къ дрꙋга́го послꙋшли́ва, речѐ є҆мꙋ̀: Та́кѡ глаго́летъ гдⷭ҇ь, возмѝ твою̀ сѣки́рꙋ, и҆ ᲂу҆да́ри мѧ̀ во главꙋ̀. Ѻ҆́нъ же, та́кѡ глаго́летъ гдⷭ҇ь, слы́шавъ, безразсꙋ́днѡ ᲂу҆да́ри во главꙋ̀ проро́ка свое́ю сѣки́рою<footnote lang="cu">г҃ Цар. гл. к҃, ст. л҃з.</footnote>. И҆ проро́къ, ꙗ҆́коже мѡѷсе́й нѣ́когда, речѐ къ немꙋ̀: Благослове́нїе гдⷭ҇не на тебѣ̀, ꙗ҆́кѡ послꙋ́ша гла́са гдⷭ҇нѧ<footnote lang="cu">в҃ Мѡѷс. гл. л҃в, ст. к҃ѳ.</footnote>. Поне́же ѻ҆́въ ᲂу҆́бѡ ѿ благода́ти мно́гїѧ ᲂу҆стыдѣ́сѧ проро́ка, и҆ не послꙋ́ша, ꙗ҆́коже а҆по́столъ пе́тръ на ᲂу҆мове́нїи<footnote lang="cu">І҆ѡа́н. гл. г҃і, ст. и҃.</footnote>: ѻ҆́въ же безразсꙋ́днѡ послꙋша́нїе совершѝ, ꙗ҆́коже наро́дъ мѡѷсе́а послꙋ́ша, внегда̀ ᲂу҆бива́ти дрꙋ́гъ дрꙋ́га<footnote lang="cu">в҃ Мѡѷс. гл. л҃в, ст. к҃з.</footnote>. И҆ въ ѿкрове́нномъ писа́нїи слꙋ́шаѧй бж҃їѧ хотѣ́нїѧ, лꙋ́чшее твори́тъ: и҆́мать бо мꙋдрѣ́йшее и҆ пра́веднѣйшее є҆сте́ственнагѡ ра́зꙋма, є҆́же па́че є҆стества̀ повелѣ́нїе влⷣки є҆стества̀: преслꙋ́шаѧй же ме́ньше твори́тъ, ꙗ҆́кѡ и҆мѣ́ѧй своѧ̑ мни̑маѧ дѡ́браѧ пра́вєднѣйша бж҃їихъ. Въ сокрове́нномъ же не та́кѡ, но къ намѣ́ренїю послꙋша́нїѧ, и҆лѝ преслꙋша́нїѧ: и҆́же бо и҆́мать намѣ́ренїе ᲂу҆гожда́ти бг҃ꙋ, ѻ҆́ный є҆́сть лꙋ́чшее творѧ́й. И҆ въ ѿкрове́нномъ ᲂу҆́бѡ ꙗ҆влѧ́етсѧ бг҃ъ негодꙋ́ѧй на преслꙋ́шающа, и҆ благословлѧ́ѧй слꙋ́шающа: въ сокрове́нномъ же не та́кѡ, но ꙗ҆́коже рече́сѧ, по <anchor type="page" number="754"/> зрѣ́нїю є҆сте́ственномꙋ пра́ведни бѧ́хꙋ ѻ҆́ба, и҆ бла́зи прилꙋчи́шасѧ: занѐ по бз҃ѣ бѣ̀ и҆ намѣ́ренїе ѻ҆бою̀. И҆ сїѧ̑ ᲂу҆́бѡ та́кѡ. Проро́къ же прише́дъ къ царю̀, и҆ ста́въ пред̾ ни́мъ речѐ: И҆зба́ви мѧ̀ ѽ царю̀, грѧдꙋ́ща бо мѧ̀ ᲂу҆срѣ́те нѣ́кто на пꙋтѝ и҆ ᲂу҆ѧзви́ мѧ во главꙋ̀<footnote lang="cu">г҃ Цар. глава̀ к҃, ст. л҃ѳ.</footnote>. И҆ ца́рь зрѧ́й кро́вь и҆ ꙗ҆́звꙋ, раз̾ѧри́сѧ по ѻ҆бы́чаю своемꙋ̀, ѻ҆ба́че не на ви́нна, но па́че мнѧ̀, ꙗ҆́кѡ и҆но́го нѣ́коего сꙋди́ти и҆́мать, а҆ не себѐ, ѿвѣща̀ на сотво́ршаго сїѐ беззако́ннѡ. Проро́къ же полꙋчи́въ, чесѡ̀ надѣ́ѧшесѧ, глаго́летъ: Бла́го ре́клъ є҆сѝ, ѽ царю̀, сегѡ̀ ра́ди та́кѡ глаго́летъ гдⷭ҇ь: раздира́ѧ раздерꙋ̀ ца́рство ѿ рꙋкѝ твоеѧ̀, и҆ ѿ сѣ́мене твоегѡ̀, ꙗ҆́кѡ ты̀ є҆сѝ сотвори́вый сїѧ̑. И҆ ѿ сегѡ̀ и҆спо́лни проро́къ проро́чество, ꙗ҆́коже хотѣ̀, и҆ и҆скꙋ́снѣ сотворѝ царѧ̀ внима́ти глаго́лємымъ ѿ себѐ, и҆ ѿи́де сла́вѧ бг҃а. Таковы̑ѧ ᲂу҆́бѡ дꙋ́шы бѧ́хꙋ проро́кѡвъ лю́бѧщыѧ бг҃а, и҆ хотѣ̑нїѧ є҆гѡ̀ па́че твори́ти тща́щыѧсѧ ѿ бг҃овѣ́дѣнїѧ, и҆ досто́итъ. Познава́ѧй бо соверше́ннѣ пꙋ́ть нѣ́кїй и҆ хꙋдо́жество, со всѧ́кимъ ᲂу҆се́рдїемъ и҆ ᲂу҆до́бностїю прохо́дитъ є҆го̀, и҆ дрꙋги̑мъ непогрѣши́тельнѣ показꙋ́етъ пꙋтеше́ствїе, и҆лѝ та̑инства и҆скꙋ́сства и҆ разꙋмѣ́нїѧ, а҆́ще са́мъ и҆ мла́дъ не́гли во́зрастомъ и҆ про́стъ бы бы́лъ весьма̀, ѻ҆́нїи же многолѣ́тни сꙋ́ть и҆ премꙋ́дри въ дрꙋги́хъ ᲂу҆че́нїѧхъ. Проро́цы бо, а҆по́столи и҆ мꙋ́чєницы не наꙋчи́шасѧ бг҃овѣ́дѣнїю и҆ премꙋ́дрости ѿ слꙋ́ха, ꙗ҆́коже мы̀, но кро́вь да́ша, и҆ прїѧ́ша дꙋ́хъ, по глаго́лемомꙋ ѿ ста́рєцъ: да́ждь кро́вь, и҆ прїимѝ дꙋ́ха. Сегѡ̀ ра́ди и҆ ѻ҆тцы̀ вмѣ́стѡ мꙋче́нїѧ чꙋ́вственнагѡ, со́вѣстїю мꙋ́чишасѧ, и҆мꙋ́ще вмѣ́стѡ сме́рти тѣле́сныѧ, ю҆́же по произволе́нїю, ꙗ҆́кѡ да побѣди́тъ ᲂу҆́мъ плотска̑ѧ хотѣ̑нїѧ, и҆ ца́рствꙋетъ во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва и҆ держа́ва, че́сть и҆ поклоне́нїе, ны́нѣ же и҆ при́снѡ, и҆ во вѣ́ки, а҆ми́нь.</p>
<p>Коне́цъ петра̀ дамаскина̀ трꙋдѡ́въ: Бг҃ꙋ же благодаре́нїе.</p>
</document>
