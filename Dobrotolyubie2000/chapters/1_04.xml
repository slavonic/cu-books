<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="85"/>Тогѡ́жде преподо́бнагѡ и҆ бг҃оно́снагѡ ѻ҆тца̀ на́шегѡ ма́рка полви́жника посла́нїе въ нїкола́ю и҆́нокꙋ.</p>
<p>Превожделѣ́нномꙋ ча́дꙋ нїкола́ю.</p>
<p>Поне́же пре́жде мно́гѡ пе́клсѧ є҆сѝ ѡ҆ спасе́нїи свое́мъ, и҆ мно́гое и҆мѣ́лъ попече́нїе ѡ҆ жи́зни, ꙗ҆́же по бз҃ѣ, предложи́лъ є҆сѝ на́мъ ѡ҆ себѣ̀ повѣ́даѧ, ꙗ҆ковы́ми трꙋды̀, и҆ стремле́нїемъ горѧ́щимъ прилѣпи́тисѧ хотѣ́лъ є҆сѝ ко гдⷭ҇ꙋ ѻ҆па́снымъ жи́тельствомъ и҆ воздержа́нїемъ, и҆ всѧ́кимъ ѕлострада́нїемъ, бдѣ́нїемъ же мно́гимъ, и҆ крѣ́пкою моли́твою подвиза́ѧсѧ: и҆ ꙗ҆ковы̀ бра̑ни и҆ мно́жество плотски́хъ страсте́й въ тѣле́снѣмъ воздвиза́ютсѧ є҆стествѣ̀, и҆ на дꙋ́шꙋ востаю́тъ ѿ грѣхо́внагѡ зако́на противꙋвою́ющагѡ зако́нꙋ ᲂу҆ма̀ на́шегѡ. Пла́калсѧ же, ꙗ҆́кѡ и҆зли́шнѣе стꙋжа́ешисѧ ѿ стра́сти гнѣ́ва и҆ по́хоти, и҆ спо́соба нѣ́коегѡ и҆ слове́сна совѣ́та и҆ска́лъ є҆сѝ, ꙗ҆ковы̀ трꙋды̀ и҆ по́двиги ᲂу҆потреби́въ, побѣди́ти предречє́нныѧ гꙋби́тєльныѧ стра̑сти возмо́жеши. И҆ во ѻ҆́но вре́мѧ, є҆ли́кѡ бѣ̀ мо́щно, въ лицѐ любвѝ твое́й совѣ́товахомъ, дꙋшеполє́знаѧ разꙋмѣ̑нїѧ и҆ мꙋдрова̑нїѧ предлага́юще и҆ показꙋ́юще, ꙗ҆ковы́ми трꙋды̀ и҆ ᲂу҆си́лїѧми по́стническими съ ра́зꙋмомъ и҆ просвѣще́ннымъ вѣ́дѣнїемъ слове́снымъ, по є҆ѵⷢ҇лїю, жи́тельствовавши дꙋша̀ вѣ́рою помоществꙋ́ема благода́тїю, мо́жетъ ѡ҆долѣ́ти внꙋ́трь ѕло́бы и҆стека̑ющаѧ ѕла̑ѧ, па́че же предречє́нныѧ <anchor type="page" number="86"/> стра̑сти. Ѿ ко́ихъ бо страсте́й по предпрїѧ́тїю наипа́че и҆ привы́чкѣ ка́къ бы ѡ҆́бразъ воспрїѧ́ла дꙋша̀, мно́жае ѿ ѻ҆́ныхъ бꙋ́дꙋчи привлека́ема: проти́вꙋ си́хъ тща́тельнѣйшїй и҆ непреста́нный по́двигъ воспрїѧ́ти должна̀ є҆́сть, до́ндеже покори́тъ плотскі̑ѧ и҆ безсловє́сныѧ дѣ̑йствїѧ се́рдца, и҆̀мже пе́рвѣе покарѧ́шесѧ, и҆ и҆́миже привлека́шесѧ, и҆ ча́стымъ пѡ́мыслъ воспомина́нїемъ, и҆ поꙋче́нїемъ ѕлы́мъ по внꙋ́треннемꙋ мы́слей сложе́нїю плѣ́нницею ѿводѧ́шесѧ. Поне́же ᲂу҆́бѡ тѣле́снѣ вма́лѣ ѿстои́мъ ѿ тебѐ лице́мъ, а҆ не се́рдцемъ, въ пꙋсты́ню ᲂу҆ше́дше къ и҆́стиннымъ дѣ́лателємъ и҆ подви́жникѡмъ хрⷭ҇тѡ́вымъ, ꙗ҆́кѡ да и҆ мы̀ хотѧ̀ ма́лѡ нѣ́какѡ подвиза́вшесѧ, и҆ сподвиза́ющесѧ со бра́тїею подвиза́ющеюсѧ проти́вꙋ сопроти́вныхъ дѣ́йствїй, и҆ страстє́мъ до́блественнѣ сопротивлѧ́ющеюсѧ, лѣ́ность ѿложи́мъ, ᲂу҆ны́нїе ѿтрѧсе́мъ, нерадѣ́нїе ѿ на́съ ѿве́ргнемъ, и҆ всѧ́кое тща́нїе и҆ прилѣжа́нїе воспрїи́мемъ, благоꙋгоди́ти бг҃ови тща́щесѧ. Тѣ́мже ма́лый совѣ́тъ и҆ ᲂу҆че́нїе поле́зное воз̾ꙋсе́рдствовахомъ пи́смены начерта́ти и҆́скренности твое́й, да ѡ҆ ни́хже въ лицѐ тебѣ̀ глаго́лахъ, сїѧ̑ вкра́тцѣ въ ма́ломъ совѣ́тованїѧ на́шегѡ пи́смени прочита́ѧ прилѣ́жнѡ, ꙗ҆́кѡ присꙋ́тствꙋющымъ на́мъ дꙋхо́вныѧ по́льзы наслади́шисѧ. Нача́ло ᲂу҆̀бо по́льзы твоеѧ̀, ꙗ҆́же по бз҃ѣ, ѽ ча́до, ѿсю́дꙋ твори́ти до́лженъ є҆сѝ. Незабве́ннѡ и҆ приснопа́мѧтнѡ въ непреста́нномъ поꙋче́нїи помышлѧ́ти тебѣ̀ подоба́етъ ѡ҆ всѣ́хъ смотре́нїѧхъ, и҆ благодѣѧ́нїѧхъ человѣколюби́вагѡ бг҃а бы́вшихъ къ тебѣ̀, и҆ быва́ющихъ ко спасе́нїю дꙋшѝ твоеѧ̀: а҆ не забве́нїемъ ѕло́бы покрыва́емꙋ, и҆лѝ по причи́нѣ ᲂу҆ны́нїѧ не помина́ти мнѡ́гаѧ и҆ вели̑каѧ є҆гѡ̀ благодѣѧ̑нїѧ, и҆ сегѡ̀ ра́ди безполе́знѡ и҆ неблагода́рнѡ, преходи́ти про́чее вре́мѧ. Такова́ѧ бо непреста́ннаѧ па́мѧть, ꙗ҆́коже нѣ́кїй ѻ҆сте́нъ пробода́ющи се́рдце, подви́житъ ѻ҆́ное всегда̀ ко и҆сповѣ́данїю, ко смире́нїю, ко благодаре́нїю съ сокрꙋше́нною дꙋше́ю, ко всѧ́комꙋ тща́нїю бла́гꙋ, къ воздаѧ́нїю нра́вѡвъ, и҆ ѻ҆бы́чаєвъ благи́хъ и҆ всѧ́кїѧ по бз҃ѣ добродѣ́тели, се́рдце приснополꙋча́ющеесѧ съ благосо́вѣстною мы́слїю семꙋ̀ проро́ческомꙋ словесѝ: Что̀ возда́мъ гдⷭ҇ви ѡ҆ всѣ́хъ, <anchor type="page" number="87"/> ꙗ҆̀же воздадѐ мѝ;<footnote lang="cu">Ѱал. рє҃і, ст. г҃.</footnote> Є҆гда́ бо помы́слитъ дꙋша̀ ѡ҆ благодѣѧ́нїѧхъ человѣколюби́вагѡ бг҃а, ꙗ҆̀же ѿ рожде́нїѧ, и҆лѝ ѿ коли́кихъ бѣ́дъ мно́жицею и҆зба́влена бы́сть, и҆лѝ коли̑кимъ ѕлы̑мъ подпа́дши, и҆ въ прегрѣшє́нїѧ мно́жицею во́лею поползнꙋ́вшисѧ, не предана̀ бы́сть пра́веднѡ прельсти́вшымъ дꙋховѡ́мъ въ поги́бель и҆ сме́рть: но долготерпѣли́внѣ человѣколюби́вый влⷣка презира́ѧ согрѣшє́нїѧ, ѡ҆жида́ѧ ѡ҆браще́нїѧ є҆ѧ̀, и҆ врагѡ́мъ и҆ лꙋка̑вымъ дꙋхѡ́мъ во́льнѣ страстьмѝ рабо́тавшꙋю, то́й пита́ше, покрыва́ѧ и҆ всѧ́чески промышлѧ́ѧ, и҆ напослѣ́докъ благи́мъ ма́нїемъ на пꙋ́ть спасе́нїѧ наста́ви, и҆ любо́вь къ подви́жническомꙋ житїю̀ въ се́рдце вложѝ, и҆ съ ра́достїю мі́ръ, и҆ всѧ́кꙋю є҆гѡ̀ пре́лесть плотски́хъ сласте́й ѡ҆ста́вити ᲂу҆крѣпѝ, и҆ а҆́гг҃льскимъ ѡ҆́бразомъ по́стническагѡ чи́на ᲂу҆красѝ, и҆ ᲂу҆до́бь прїѧ́тꙋ бы́ти ѿ свѧты́хъ мꙋже́й въ собра́нїе бра́тства ᲂу҆стро́и. Кто́ же благосо́вѣстнꙋю и҆мѣ́ѧ мы́сль, и҆ сїѧ̑ помышлѧ́ѧ, не всегда̀ въ сокрꙋше́нїи бꙋ́детъ се́рдца, и҆мѣ́ѧ толи̑каѧ ѡ҆брꙋчє́нїѧ предвари́тельныхъ благодѣѧ́нїй, ни є҆ди́но бла́го пе́рвѣе са́мъ сотвори́въ; Не всегда́ ли тве́рдꙋю наде́ждꙋ воспрїѧ́лъ бы, сїѐ разсмотрѣ́въ, ꙗ҆́кѡ а҆́ще и҆ ни є҆ди́но бла́го мнѣ̀ сотво́ршꙋ, но и҆ мно́гѡ пред̾ ни́мъ согрѣши́вшꙋ, въ нечистота́хъ плотски́хъ и҆ во и҆ны́хъ мно́гихъ ѕло́бахъ пожи́вшꙋ, не по грѣхѡ́мъ мои̑мъ сотвори́лъ є҆́сть, нижѐ по беззако́нїѧмъ мои̑мъ возда́лъ є҆́сть, но толи̑кїѧ да́ры и҆ благода́ти во спасе́нїе ᲂу҆стро́и. А҆́ще всеконе́чнѣ преда́мъ себѐ про́чее рабо́тати є҆мꙋ̀ во всѧ́комъ непоро́чномъ пребыва́нїи и҆ добродѣ́телей и҆справле́нїи: то коли́кихъ бла̑гъ, и҆ дꙋхо́вныхъ дарова́нїй сподо́битъ, на всѧ́кое дѣ́ло благо́е ᲂу҆крѣплѧ́ѧ, и҆справлѧ́ѧ и҆ наставлѧ́ѧ; Тѣ́мже и҆мѣ́ѧй всегда̀ таковы́й по́мыслъ, и҆ не забыва́ѧй бж҃їихъ благодѣѧ́нїй, преклонѧ́етъ себѐ и҆ ᲂу҆правлѧ́етъ и҆ понꙋжда́етъ ко всѧ́комꙋ ѡ҆бꙋче́нїю добродѣ́тели благо́мꙋ, и҆ ко всѧ́комꙋ дѣ́ланїю пра́вды, всегда̀ ᲂу҆се́рденъ, всегда̀ гото́въ сы́й, во є҆́же твори́ти во́лю бж҃їю. Сегѡ̀ ра́ди, ѽ ча́до возлю́бленное! и҆мѣ́ѧй благода́тїю хрⷭ҇то́вою <anchor type="page" number="88"/> є҆сте́ственный ра́зꙋмъ, сїѐ всегда́шнее размышле́нїе, и҆ поꙋче́нїе благо́е всегда̀ въ себѣ̀ хранѝ, не ѿ забве́нїѧ гꙋби́тельнагѡ покрыва́емь, нижѐ возбранѧ́емь ѿ ᲂу҆ны́нїѧ творѧ́щагѡ ᲂу҆́мъ сꙋ́етнымъ, и҆ ᲂу҆клонѧ́ющагѡ ѿ жи́зни и҆лѝ ѿ невѣ́жества, вины̀ всѣ́хъ ѕѡ́лъ по́мысломъ помрача́емь, и҆лѝ ѿ нерадѣ́нїѧ всеѕло́бнагѡ прельща́емь, ни ѿ сла́сти плотскі́ѧ ѿвлека́емь, ни ѿ чревобѣ́сїѧ побѣжда́емь, ни ѿ по́хоти ᲂу҆мо́мъ плѣнѧ́емь, и҆ сосложе́нїемъ пѡ́мыслъ блꙋ́дныхъ ѡ҆скверне́нїе въ себѣ̀ производѧ̀, ни ѿ гнѣ́ва ражда́ющагѡ братоненавидѣ́нїе побѣжда́емь, и҆ милосе́рдїѧ ра́ди и҆ под̾ предло́гомъ ѻ҆каѧ́ннымъ ѡ҆печа́лꙋѧ, и҆ ѡ҆печа́лꙋемь, и҆ приводѧ̀ на па́мѧть лꙋка̑выѧ по́мыслы на бли́жнѧго, ѿ чи́стыѧ ко бг҃ꙋ моли́твы ᲂу҆клонѧ́ѧсѧ, и҆ ᲂу҆мо́мъ плѣнѧ́емь, и҆ ѕвѣ́рскимъ по́мысломъ є҆динодꙋ́шнаго бра́та подзира́ѧ, и҆ безслове́снымъ плотска́гѡ мꙋдрова́нїѧ нра́вомъ въ со́вѣсти свѧзꙋ́емь, и҆ лꙋка́вымъ дꙋха́мъ, и҆̀мже повинꙋ́лсѧ, въ наказа́нїе предае́мь до вре́мене, до́ндеже ѿвсю́дꙋ вознедоꙋмѣ́въ ᲂу҆́мъ, и҆ ѿ печа́ли и҆ ᲂу҆ны́нїѧ поглоще́нъ бы́въ, и҆ предспѣ́ѧнїе, є҆́же по бз҃ѣ предвари́тельными вины̑ погꙋби́въ, па́ки начне́тъ воспрїима́ти со мно́гимъ смире́нїемъ нача́ло пꙋтѝ спасе́нїѧ: и҆ мно́гѡ потрꙋди́всѧ въ моли́твахъ и҆ всено́щныхъ бдѣ́нїѧхъ, разрѣши́въ вины̑ смире́нїемъ и҆ и҆сповѣ́данїемъ бг҃ꙋ и҆ бли́жнемꙋ, та́кѡ начина́етъ па́ки и҆стрезвлѧ́тисѧ, и҆ просвѣще́нїемъ ра́зꙋма є҆ѵⷢ҇льскагѡ, бж҃їею бл҃года́тїю просвѣща́емь, позна́етъ, что̀ не преда́вый себѐ соверше́ннѣ на кре́стъ мꙋдрова́нїемъ смире́ннымъ и҆ ᲂу҆ничиже́ннымъ, и҆ не пове́ргїй себѐ под̾ всѣ́ми, є҆́же попира́тисѧ и҆ ᲂу҆ничижа́тисѧ и҆ презира́тисѧ, и҆ ѡ҆би́димꙋ бы́ти, и҆ ѻ҆смѣва́емꙋ и҆ порꙋга́емꙋ, и҆ сїѧ̑ всѧ̑ съ ра́достїю гдⷭ҇а ра́ди терпѣ́ти, не ѿмщева́ющїй ѿню́дъ человѣ́ческой сла́вѣ, и҆лѝ че́сти, и҆лѝ похвалѣ̀, и҆лѝ сла́сти ꙗ҆́стїѧ и҆лѝ питїѧ̀, и҆лѝ ѡ҆дѣѧ́нїѧ, хрїстїа́нинъ и҆́стиненъ бы́ти не мо́жетъ. Тѣ́мже таковы̑мъ предлежа́щымъ на́мъ по́двигѡмъ и҆ по́честємъ, и҆ вѣнцє́мъ, доко́лѣ мы̀ ѿ притво́рнагѡ благочести́вагѡ ви́дꙋ порꙋга́еми бꙋ́демъ, съ ᲂу҆хищре́нїемъ гдⷭ҇ви рабо́тающе, и҆́но ѿ человѣ̑къ почита́еми, а҆ и҆́но ви́дими сꙋ́ще ѿ вѣ́дꙋщагѡ та̑йнаѧ; <anchor type="page" number="89"/> свѧті́и бо ѿ мно́гихъ почита́еми, свирѣ́пыхъ є҆щѐ нра́вѡвъ є҆смы̀, вои́стиннꙋ ѡ҆́бразъ благоче́стїѧ и҆мꙋ́ще, си́лы же є҆гѡ̀ пред̾ бг҃омъ не стѧжа́вше,<footnote lang="cu">в҃ Тїм. гл. г҃, ст. є҃.</footnote> дѣ́вственниками и҆ чи́стыми ѿ мно́гихъ почита́еми, и҆ пред̾ вѣ́дꙋщимъ та̑йнаѧ нечи́стыми сложе́нїи пѡ́мыслъ блꙋ́дныхъ внꙋтрьꙋ́дꙋ ѡ҆сквернѧ́ющесѧ, и҆ дѣ́йствїѧми страсте́й ѡ҆калѧ́ющесѧ, и҆ ра́ди притво́рнагѡ є҆щѐ подви́жничества на́шегѡ, и҆ ѿ похва́лъ человѣ́ческихъ поница́юще, и҆ ᲂу҆мо́мъ ѡ҆слѣплѧ́ющесѧ. Доко́лѣ ᲂу҆̀бо въ сꙋетѣ̀ ᲂу҆ма̀ хо́димъ, за є҆ѵⷢ҇льское мꙋдрова́нїе не є҆́млющесѧ, и҆ жи́тельство по со́вѣсти не познава́емъ, да со тща́нїемъ сїѐ пожене́мъ, ꙗ҆́кѡ да и҆ въ со́вѣсти дерзнове́нїе ѡ҆брѧ́щемъ: но є҆щѐ на мни́мой внѣ́шнѧгѡ человѣ́ка пра́вдѣ є҆ди́ной ᲂу҆твержда́емсѧ, лише́нїѧ ра́ди и҆́стиннагѡ ра́зꙋма, и҆ внѣ́шними то́чїю ѡ҆бꙋче́нїи себѐ прельща́емъ, человѣ́кѡмъ ᲂу҆гожда́ти хотѧ́ще, и҆ сла́вы ѿ ни́хъ, и҆ че́сти и҆ похва́лъ и҆щѧ̀; Прїи́детъ вои́стиннꙋ та́йнаѧ тьмы̀ ѿкрыва́ѧй, и҆ ѡ҆б̾ѧвлѧ́ѧй совѣ́ты сердє́чныѧ:<footnote lang="cu">а҃ Корі́нѳ. глава̀ д҃, сті́хъ є҃.</footnote> неѡбольсти́мый сꙋдїѧ̀, ни бога́тагѡ срамлѧ́ѧйсѧ, ни ни́щагѡ ми́лꙋѧй, ѡ҆́бразъ внѣ́шнїй ѿе́млѧй, и҆ и҆́стинꙋ внꙋтрьꙋ́дꙋ сокрове́ннꙋю ѡ҆б̾ѧвлѧ́ѧй, по со́вѣсти жи́тельствꙋющихъ и҆́стинныхъ подви́жникѡвъ и҆ страда́льцєвъ въ присꙋ́тствїи а҆́гг҃лъ пред̾ свои́мъ ѻ҆ц҃е́мъ вѣнча́ѧй: а҆ притво́рныхъ и҆ ѡ҆́бразомъ благоче́стїѧ ѡ҆дѣ́ѧнныхъ, и҆ ви́димое то́чїю житїѐ человѣ́кѡмъ показꙋ́ющихъ, и҆ на се́мъ сꙋ́етнѣ ᲂу҆твержда́ющихсѧ, и҆ ᲂу҆мо́мъ прельща́ющихъ себѐ, пред̾ вы́шнею це́рковїю свѧты́хъ, и҆ пред̾ всѣ́мъ небе́снымъ во́инствомъ и҆з̾ѡблича́ѧй, и҆ та́кѡ лю́тѣ стыдѧ́щихсѧ во тьмꙋ̀ кромѣ́шнꙋю посыла́ѧй, по ѡ҆́бразꙋ ю҆ро́дивыхъ дѣ́въ, ꙗ҆̀же внѣ́шнее дѣ́вство сохрани́ша: нима́лѡ бо за сїѐ не порече́ни бы́ша, но и҆ є҆ле́й ѿ ча́сти въ сосꙋ́дѣхъ и҆мѣ́ѧхꙋ, то́ є҆сть, добродѣ́телей нѣ́кихъ и҆ и҆справле́нїй внѣ́шнихъ, и҆ дарова́нїй нѣ́кихъ прича̑стницы бѧ́хꙋ. Тѣ́мже и҆ свѣти́льницы и҆̀хъ до нѣ́коегѡ вре́мени горѧ́хꙋ: по нерадѣ́нїю же и҆ невѣ́жествꙋ, и҆ ᲂу҆ны́нїю, промышле́нїѧ не сотвори́ша, и҆ кро́ющеесѧ внꙋтрьꙋ́дꙋ <anchor type="page" number="90"/> мно́жество страсте́й ѿ лꙋка́выхъ дꙋхѡ́въ дѣ́йствꙋемое и҆звѣ́стнѡ не позна́ша: но ѿ сопроти́вныхъ дѣ́йствъ ра́зꙋмы и҆́хъ и҆стлѣва́хꙋ, сосложе́нїемъ помыслѡ́въ прїѡбща́ющесѧ съ ни́ми, и҆ прельща́еми та́йнѡ, и҆ побѣжда́еми за́вистїю ѕло́бнѣйшею, ре́вностїю доброненави́стною, ра́спрею, любопрѣ́нїемъ, не́навистїю, гнѣ́вомъ, го́рестїю, памѧтоѕло́бїемъ, лицемѣ́рїемъ, ꙗ҆́ростїю, горды́нею, тщесла́вїемъ, человѣкоꙋго́дїемъ, самоꙋго́дїемъ, сребролю́бїемъ, ᲂу҆ны́нїемъ, по́хотїю плотско́ю, по́мыслы сладостра́стїе содѣва́ющими, невѣ́рїемъ, безстра́шїемъ, боѧ́знїю, печа́лїю, прекосло́вїемъ, сла́бостїю, сно́мъ, высокомы́слїемъ, ѡ҆правда́нїемъ, возноше́нїемъ, киче́нїемъ, несы́тствомъ, невозде́ржностїю, лихои́мствомъ, ѿча́ѧнїемъ всегѡ̀ лютѣ́йшимъ, и҆ то́нкими ѕло́бы дѣ́йствїи: ꙗ҆̀же, дѣ̑вы, и҆ до́брыхъ дѣ́ланїе, и҆лѝ житїѐ честно́е, є҆́же мнѧ́хꙋ пред̾ человѣ́ки твори́ти, и҆ длѧ полꙋче́нїѧ ѿ ни́хъ похва́лъ, а҆́ще и҆ нѣ́кихъ дарова́нїй прича̑стницы бѧ́хꙋ, дꙋховѡ́мъ тщесла́вїѧ и҆ человѣкоꙋго́дїѧ продава́хꙋ ѻ҆́наѧ, и҆ прѡ́чимъ страстє́мъ прїѡбща́ющесѧ, смѣ́шавахꙋ дѡ́браѧ ѡ҆бꙋчє́нїѧ съ лꙋка́выми и҆ плотски́ми мꙋдрова́нїѧми. Тѣ́мже непрїѧ́тными и҆ нечи́стыми ѻ҆́наѧ содѣ́ловахꙋ, ꙗ҆́коже ка́їновꙋ же́ртвꙋ, женихо́вы ра́дости лиши́вшесѧ, и҆ черто́га небе́снагѡ внѣ̀ затворе́ни бы́вше. Сїѧ̑ ᲂу҆́бѡ помышлѧ́юще и҆ разсꙋжда́юще, и҆ и҆скꙋша́юще, позна́имъ и҆ ᲂу҆разꙋмѣ́имъ, въ кі́ихъ дѣ́лѣхъ є҆смы̀: да доко́лѣ є҆щѐ вре́мѧ покаѧ́нїѧ и҆ ѡ҆браще́нїѧ и҆́мамы, себѐ и҆спра́вимъ, ꙗ҆́кѡ да дѡ́браѧ на̑ша дѣла̀ чи́стѣ соверша́єма, и҆́стинна и҆ дѡбра̀ бꙋ́дꙋтъ, съ плотски́мъ мꙋдрова́нїемъ не смѣ́шиваєма да не ѿве́ржєна бꙋ́дꙋтъ ꙗ҆́кѡ же́ртва поро́чна, за безстра́шїе и҆ нерадѣ́нїе, и҆ и҆́стиннагѡ ра́зꙋма ѡ҆скꙋдѣ́нїе: да не ка́кѡ и҆ трꙋ́дъ дѣ́вства, и҆ воздержа́нїѧ, и҆ бдѣ́нїѧ, и҆ поста̀ и҆ страннолю́бїѧ прете́рпимъ, и҆ дни̑ и҆ждиве́мъ, и҆ за предречє́нныѧ страсте́й вины̑, мни̑мыѧ на́ши ѡ҆правда̑нїѧ же́ртвою поро́чною ѡ҆брѣ́тшесѧ, непрїѧ̑тны бꙋ́дꙋтъ небе́сномꙋ свѧще́нникꙋ, хрⷭ҇тꙋ̀. Ѡ҆ вѣ́дѣнїи ᲂу҆́бѡ, ѽ ча́до! и҆ ра́зꙋмѣ предвари́тельнѡ тща́тисѧ подоба́етъ хотѧ́щемꙋ кре́стъ взѧ́ти, и҆ послѣ́довати съ непреста́ннымъ въ себѣ̀ и҆спыта́нїемъ помыслѡ́въ свои́хъ, и҆ мно́гимъ <anchor type="page" number="91"/> попече́нїемъ ѡ҆ спасе́нїи и҆ ра́зꙋмѣ, и҆ мно́гимъ къ бг҃ꙋ тща́нїемъ, и҆ вопроше́нїемъ є҆динодꙋ́шныхъ и҆ є҆диномꙋ́дренныхъ рабѡ́въ бж҃їихъ, и҆ тѣ́мъ же по́двигомъ подвиза́ющихсѧ, да не невѣ́дый, гдѣ̀ и҆ ка́кѡ хо́дитъ, во тьмѣ̀ без̾ свѣ́та свѣти́льнична ше́ствꙋетъ: и҆́же бо самочи́ннѣ, без̾ є҆ѵⷢ҇льскагѡ ра́зꙋма и҆ наставле́нїѧ ко́егѡ ше́ствꙋетъ, мно́гѡ претыка́етсѧ, и҆ во мнѡ́гїѧ ꙗ҆́мы и҆ сѣ̑ти лꙋка́вагѡ впа́даетъ, и҆ мно́гѡ заблꙋжда́етъ, и҆ во мнѡ́ги впа́даетъ бѣды̑, и҆ не вѣ́сть, како́въ коне́цъ полꙋча́етъ. Мно́зи бо мно́гими трꙋды̀, и҆ по́стничествомъ, и҆ ѕлострада́нїемъ проидо́ша, и҆ трꙋды̀ мно́ги бг҃а ра́ди претерпѣ́ша: но самочи́нїе, и҆ неразсꙋжде́нїе, и҆ нетре́бованїе ѿ бли́жнѧгѡ по́льзы, таковы̑ѧ трꙋды̀ и҆́хъ нетве́рдыми и҆ сꙋ́етными содѣ́лаша. Ты̀ ᲂу҆́бѡ, ѽ ча́до возлю́бленное! въ нача́лѣ ᲂу҆вѣща́нїѧ сло́ва, бы́вшыѧ къ тебѣ̀ покланѧ́емагѡ и҆ человѣколюби́вагѡ бг҃а благодѣѧ̑нїѧ не забыва́й, ѿвлека́емь краде́нїемъ ѕло́бы и҆ ᲂу҆ны́нїѧ, но ꙗ҆̀же ѿ нача́ла рожде́нїѧ твоегѡ̀ да́же до ны́нѣ, и҆лѝ тѣлє́снаѧ и҆лѝ дꙋхѡ́внаѧ благодѣѧ̑нїѧ пред̾ ѻ҆ча́ми полага́ѧ, размышлѧ́й ѡ҆б̾ ѻ҆́ныхъ, и҆ при́снѡ поꙋча́йсѧ, по рече́нномꙋ: Не забыва́й всѣ́хъ воздаѧ́нїй є҆гѡ̀,<footnote lang="cu">Ѱал. р҃в, ст. в҃.</footnote> да ᲂу҆до́бнѡ ко стра́хꙋ бж҃їю и҆ любвѝ се́рдце дви́жетсѧ, є҆́же и҆спо́лнити по си́лѣ житїѐ ѻ҆па́сно, жи́тельство добродѣ́тельно, со́вѣсть благочести́вꙋ, сло́во благосли́чно, вѣ́рꙋ пра́вꙋ, мꙋдрова́нїе смире́нно, и҆ про́стѣ рещѝ: всего̀ себѐ бг҃ꙋ возложи́ти, ᲂу҆бѣжда́ѧсѧ па́мѧтїю благодѣѧ́нїй є҆гѡ̀, ꙗ҆̀же прїѧ́лъ є҆сѝ ѿ блага́гѡ и҆ человѣколюби́вагѡ бг҃а, ꙗ҆́кѡ да сами́мъ ѡ҆ себѣ̀, нѣ́кимъ ѡ҆́бразомъ, таково́ю благодѣѧ́нїй па́мѧтїю, па́че же содѣ́йствꙋющей тѝ и҆ свы́ше по́мощи, въ любо́вь и҆ жела́нїе ᲂу҆ѧзвлѧ́етсѧ се́рдце твоѐ: занѐ ꙗ҆̀же и҆нѣ́мъ мно́гѡ лꙋ́чшымъ тебѐ, не сотвори́лъ є҆́сть чꙋ̑днаѧ, неизрече́ннымъ свои́мъ человѣколю́бїемъ тебѣ̀ сотвори́лъ є҆́сть. Всѧ̑ ᲂу҆́бѡ бы̑вшаѧ тѝ ѿ бг҃а блага̑ѧ въ па́мѧти непреста́ннѣй содержа́ти потщи́сѧ. Ѻ҆со́беннѡ же ѻ҆́нꙋю вели́кꙋю и҆ ди́внꙋю благода́ть и҆ благодѣѧ́нїе <anchor type="page" number="92"/> непреста́ннѡ помина́й, ю҆́же ѿплы́вшꙋ тебѣ̀ кꙋ́пнѡ съ ма́терїю твое́ю ѿ свѧты́хъ мѣ́стъ къ кѡнстанті́нꙋ гра́дꙋ, подадѐ тебѣ̀, ꙗ҆́коже на́мъ повѣ́далъ є҆сѝ: є҆гда̀ стра́шнаѧ ѻ҆́наѧ и҆ неꙋдержи́маѧ бꙋ́рѧ, и҆ волне́нїе въ нощѝ воздви́жесѧ, и҆ всѝ бы́вшїи въ кораблѝ кꙋ́пнѡ съ кора́бленниками, и҆ съ са́мою ма́терїю твое́ю погибо́ша во глꙋбинѣ̀, и҆ пресла́вною бж҃е́ственною си́лою є҆ди́нъ ты̀ со двѣма̀ и҆нѣ́ма и҆зве́ржени бы́вше спасо́стесѧ, и҆ ка́кѡ ᲂу҆стро́и прїитѝ тебѣ̀ во а҆гкѵ́рꙋ, и҆ ѻ҆те́ческими ᲂу҆тро́бами ѿ нѣ́коегѡ щедролю́бца прїѧ́тꙋ бы́ти тебѣ̀, и҆ любо́вїю сопрѧже́нꙋ бы́ти съ благоговѣ́йнѣйшимъ ча́домъ є҆пїфа́нїемъ, да ѻ҆́ба наста́вльшесѧ преподо́бнымъ мꙋ́жемъ, прїитѝ на пꙋ́ть спасе́нїѧ, и҆ ѿ ст҃ы́хъ рабѡ́въ бж҃їихъ, ꙗ҆́кѡ ча̑да и҆́скреннѧѧ прїѧ́ты бы́ти. Ѡ҆ си́хъ ᲂу҆̀бо всѣ́хъ ѿ бг҃а тебѣ̀ бы́вшихъ благодѣѧ́нїѧхъ, что̀ досто́йно и҆́маши возда́ти призва́вшемꙋ дꙋ́шꙋ твою̀ въ живо́тъ вѣ́чный; Себѣ́ бо про́чее пра́веднѣ не ктомꙋ̀ жи́ти до́лженъ є҆сѝ, но за тѧ̀ ᲂу҆ме́ршемꙋ и҆ воскре́сшемꙋ хрⷭ҇тꙋ̀ во всѧ́кой добродѣ́тели, пра́вдѣ, во всѧ́комъ и҆справле́нїи за́повѣдей, и҆щѧ̀ при́снѡ, что́ є҆сть во́лѧ бж҃їѧ, блага́ѧ и҆ соверше́ннаѧ, и҆ ᲂу҆го́днаѧ,<footnote lang="cu">Ри́мл. гл. в҃і, ст. в҃.</footnote> и҆ сїѐ все́ю мо́щїю тща́тисѧ постига́ти. Ѻ҆ба́че ю҆́ность твою̀, ча́до, та́кѡ покорѝ сло́вꙋ бж҃їю, ꙗ҆́коже са́мо тѝ сло́во и҆стѧзꙋ́етъ, предста́вити тѣ́ло же́ртвꙋ жи́вꙋ, свѧ́тꙋ, благоꙋго́днꙋ бг҃ови, слове́сное слꙋже́нїе,<footnote lang="cu">Ри́мл. гл. в҃і, ст. а҃.</footnote> и҆ всѧ́кꙋ мокро́тꙋ по́хоти плотскі́ѧ малотре́бованїемъ, и҆ малопи́тїемъ, и҆ всено́щными бдѣ́нїи и҆зсѧ́кнꙋти сотворѝ и҆ и҆зсꙋшѝ, да и҆ са́мъ ѿ завѣща́нїѧ рече́ши: Бы́хъ ꙗ҆́кѡ мѣ́хъ на сла́нѣ, ѡ҆правда́нїй твои́хъ не забы́хъ:<footnote lang="cu">Ѱал. ри҃і, ст. п҃г.</footnote> и҆ позна́въ, ꙗ҆́кѡ хрⷭ҇то́въ є҆сѝ, пло́ть свою̀ распнѝ, по а҆по́стольскомꙋ гла́сꙋ, со страстьмѝ и҆ похотьмѝ:<footnote lang="cu">Гала́т. гл. є҃, ст. к҃д.</footnote> и҆ ᲂу҆́ды, ꙗ҆̀же на землѝ, ᲂу҆мертвѝ, не то́чїю дѣѧ́нїе блꙋда̀, но и҆ дѣ́йствꙋемꙋю ѿ лꙋка́выхъ дꙋхѡ́въ во пло́ти нечистотꙋ̀. И҆ не то́чїю до сегѡ̀ поставлѧ́етъ по́двигъ и҆́стиннагѡ и҆ нескве́рнагѡ и҆ всесоверше́ннагѡ дѣ́вства вѣнца̀ ѡ҆жида́ѧй, но послѣ́дствꙋѧ а҆по́стольскомꙋ ᲂу҆че́нїю, и҆ са́мыѧ тоѧ̀ стра́сти <anchor type="page" number="93"/> ꙗ҆вле́нїе и҆ движе́нїе ᲂу҆мерщвлѧ́ти подвиза́етсѧ: и҆ нижѐ та́кѡ є҆щѐ и҆звѣ́ствꙋемь быва́етъ ѕѣ̑льнымъ раче́нїѧмъ, а҆́гг҃льское и҆ пречи́стое дѣ́вство во своѐ тѣ́ло всели́ти ча́ѧ, но и҆ са́момꙋ воспомина́нїю то́нкїѧ по́хоти въ є҆ди́номъ по́мыслѣ без̾ движе́нїѧ и҆ дѣ́йства тѣле́сныѧ стра́сти, ꙗ҆́кѡ во вре́мѧ развѣ́ѧнїѧ ᲂу҆ма̀ восходѧ́щемꙋ и҆стреби́тисѧ мо́литсѧ. Семꙋ́ же по́мощїю свы́ше, и҆ си́лою и҆ подаѧ́нїемъ дх҃а є҆ди́нымъ и҆спра́витисѧ мо́щно. Сꙋ́ть ли ᲂу҆́бѡ нѣ́цыи благода́ти сеѧ̀ сподоблѧ́ющїисѧ; Та́кѡ чи́стагѡ, и҆ невеще́ственнагѡ, и҆ нескве́рнагѡ дѣ́вства вѣнца̀ ѡ҆жида́ѧй, распина́етъ по́стническими трꙋды̀ пло́ть, ᲂу҆мерщвлѧ́етъ ᲂу҆́ды, ꙗ҆̀же на землѝ, продолжи́тельнымъ и҆ непреста́ннымъ воздержа́нїемъ, и҆стлѣва́ѧ внѣ́шнѧго человѣ́ка, и҆ и҆стончава́ѧ є҆го̀, и҆ ѡ҆бетшава́ѧ, и҆ и҆зсо́хшимъ содѣ́ловаѧ, да вѣ́рою, и҆ по́двиги, и҆ дѣ́йствїемъ благода́ти внꙋ́треннїй человѣ́къ ѡ҆бновлѧ́етсѧ де́нь ѿ днѐ, на лꙋ́чшее пред̾ꙋспѣва́ѧ, любо́вїю расты́й, кро́тостїю ᲂу҆краша́ѧсѧ, ра́дованїемъ дꙋ́ха веселѧ́сѧ, ми́ромъ хрⷭ҇то́вымъ любода́рствꙋемь, благода́тїю води́мь, благосты́нею стрего́мь, стра́хомъ бж҃їимъ ѡ҆бдержи́мь, ра́зꙋмомъ и҆ вѣ́дѣнїемъ ѡ҆свѣща́емь, премꙋ́дростїю просвѣща́емь, смиренномꙋ́дрїемъ наставлѧ́емь. Си́ми и҆ си̑мъ подо́бными добродѣ́тельми ѡ҆бновлѧ́емь, ᲂу҆́мъ ѿ дх҃а, бг҃ови́днагѡ ѡ҆́браза начерта́нїе въ себѣ̀ познава́етъ, и҆ влады́чнѧгѡ подо́бїѧ мы́сленнꙋю и҆ неизрече́ннꙋю добро́тꙋ ᲂу҆смотрѣва́етъ, и҆ самонаꙋче́нныѧ и҆ саморазꙋ́мныѧ премꙋ́дрости завѣща́тельнагѡ зако́на бога́тство постиза́етъ. И҆стончѝ ᲂу҆̀бо, ѽ ча́до! ю҆́ношескꙋю пло́ть, и҆ предрече́нными ᲂу҆тꙋчнѝ безсме́ртнꙋю дꙋ́шꙋ: предрече́нными добродѣ́тельми ѡ҆бновѝ ᲂу҆́мъ содѣ́йствїемъ дх҃а. Ю҆́ностнаѧ бо пло́ть, ᲂу҆тꙋчне́ннаѧ разли́чными бра́шны и҆ вїнопи́тїемъ, є҆́сть ꙗ҆́кѡ ве́прь гото́вый на заколе́нїе, є҆го́же раждеже́нїемъ тѣле́сныхъ сласте́й дꙋша̀ закала́етсѧ, и҆ распале́нїемъ ѕлы́ѧ по́хоти ᲂу҆́мъ плѣнѧ́етсѧ, противлѧ́тисѧ сластє́мъ плотски̑мъ не могі́й. Втече́нїе бо кро́ве, ѿхожде́нїе дх҃а содѣ́ловаетъ. Ѻ҆со́беннѡ же причаще́нїѧ вїна̀ нижѐ да ѡ҆бонѧ́етъ ю҆́ность: да не сꙋгꙋ́бымъ пожа́ромъ ꙗ҆влѧ́ющимсѧ во внꙋ́треннѣмъ дѣ́йствѣ <anchor type="page" number="94"/> стра́сти, и҆ ѿвнѣ̀ вїнопи́тїемъ ѡ҆блива́емь, и҆́миже сла́сть плотска́ѧ па́че возгара́етсѧ, дꙋхо́внꙋю сла́дость болѣ́зненнагѡ ᲂу҆миле́нїѧ ѿ неѧ̀ ѿжене́тъ, и҆ слїѧ́нїе и҆ нечꙋ́вствїе въ се́рдцѣ сотвори́тъ: но жела́нїѧ ра́ди дх҃о́внагѡ, и҆ воды̀ въ сы́тость ю҆́ношество да не прїе́млетъ: ѕѣлѡ́ бо къ содѣ́йствїю цѣломꙋ́дрїѧ помоществꙋ́етъ скꙋ́дость воды̀. И҆ сїѐ дѣ́ломъ и҆скꙋси́въ, самѣ́мъ тѣ́мъ и҆скꙋ́сомъ и҆звѣствова́нїе прїи́меши. Не бо̀ ꙗ҆́кѡ ꙗ҆ре́мъ нꙋ́жды тебѣ̀ наложи́ти хотѧ́ще, сїѐ законополага́емъ и҆лѝ повелѣва́емъ, но ꙗ҆́кѡ ᲂу҆мышле́нїю и҆ хꙋдо́жествꙋ бла́гꙋ къ содѣ́йствꙋ и҆́стиннагѡ дѣ́вства, и҆ и҆звѣ́стнагѡ цѣломꙋ́дрїѧ любе́знѣ поꙋча́емъ и҆ совѣ́тꙋемъ, самовла́стномꙋ твоемꙋ̀ произволе́нїю ѡ҆ставлѧ́юще твори́ти, є҆́же хо́щетъ.</p>
<p>Про́чее прїидѝ, и҆ ѡ҆ безслове́сной стра́сти гнѣ́ва ма́лѡ разсꙋ́димъ, всѧ́кꙋю дꙋ́шꙋ ѡ҆пꙋстоша́ющей, и҆ смꙋща́ющей, и҆ помрача́ющей, и҆ ѕвѣрє́мъ подо́бна человѣ́ка показꙋ́ющей во вре́мѧ движе́нїѧ и҆ дѣ́йствїѧ своегѡ̀, наипа́че же ᲂу҆добопоползнове́ннагѡ и҆ быстропрекло́ннагѡ къ не́й. Стра́сть сїѧ̀ ѻ҆со́беннѡ го́рдостїю ᲂу҆твержда́етсѧ, и҆ ᲂу҆крѣплѧ́етсѧ, и҆ не разори́ма быва́етъ, до́ндеже наплѧ́емо быва́етъ сїѐ дїа́вольское дре́во, го́рести и҆ гнѣ́ва и҆ ꙗ҆́рости, ѕло́ю го́рдости водо́ю, благоцвѣтꙋ́що и҆ благорастꙋ́що мно́гъ пло́дъ беззако́нїѧ прино́ситъ. И҆ та́кѡ неразори́мо быва́етъ въ дꙋшѝ зда́нїе лꙋка́выхъ, и҆мꙋ́що ᲂу҆твержде́нїе и҆ ᲂу҆крѣпле́нїе ѡ҆снова́нїѧ го́рдости. А҆́ще ᲂу҆́бѡ хо́щеши дре́вꙋ семꙋ̀ беззако́нїѧ, стра́сти, глаго́лю, го́рести, и҆ гнѣ́ва, и҆ ꙗ҆́рости въ тебѣ̀ и҆зсꙋши́тисѧ, и҆ безпло́днꙋ бы́ти, да сѣки́ра дх҃а прише́дши посѣче́тъ є҆̀, и҆ во ѻ҆́гнь вве́ржетъ, по є҆ѵⷢ҇льскомꙋ гла́сꙋ, и҆ потреби́тъ со всѧ́кою ѕло́бою: и҆ а҆́ще хо́щеши до́мꙋ семꙋ̀ беззако́нїѧ, є҆го́же лꙋка́вый зи́ждетъ ѕлѣ̀ въ дꙋшѝ при́снѡ, ꙗ҆́кѡ ка́менїе, вины̀ разли̑чныѧ благослѡ́вныѧ, и҆лѝ безсловє́сныѧ собира́ѧ, дѣла̀ вещества̀ и҆лѝ глаго́лы въ по́мыслѣхъ, и҆ зда́нїе ѕло́бы въ дꙋшѝ соѡрꙋжа́ѧ, въ ᲂу҆твержде́нїе и҆ ᲂу҆крѣпле́нїе по́мыслы го́рдости подлага́ѧ: а҆́ще глаго́лю, хо́щеши семꙋ̀ до́мꙋ разори́тисѧ и҆ раскопа́тисѧ: то̀ и҆мѣ́й смире́нїе гдⷭ҇не незабве́нно въ се́рдцѣ твое́мъ, <anchor type="page" number="95"/> кто̀ сы́й, и҆ что̀ бы́сть на́съ ра́ди, и҆ ѿ ꙗ҆ковы́ѧ высоты̀ свѣ́та бж҃ества̀ ѿкрове́ннагѡ, по си́лѣ го́рнихъ сꙋще́ствъ, и҆ на небесѣ́хъ сла́вимагѡ ѿ всегѡ̀ слове́снагѡ є҆стества̀ а҆́гг҃лъ, а҆рха̑гг҃лъ, престѡ́лъ, гдⷭ҇ьствїй, нача̑лъ, власте́й, херꙋві̑мъ и҆ серафі̑мъ, и҆ не и҆менꙋ́емыхъ ᲂу҆́мныхъ си́лъ, и҆́хже не достиго́ша къ на́мъ и҆мена̀, по проро́чествꙋ а҆по́стола, въ ꙗ҆ковꙋ̀ глꙋбинꙋ̀ смире́нїѧ человѣ́ческагѡ по неизрече́нной бла́гости сни́де по всемꙋ̀ ᲂу҆подо́бльсѧ на́мъ, во тьмѣ̀ и҆ сѣ́ни сме́ртнѣй сѣдѧ́щымъ, и҆ а҆да́мовымъ престꙋпле́нїемъ плѣ́нникѡмъ бы́вшымъ, и҆ дѣ́йствїемъ страсте́й ѿ врага̀ ѡ҆блада́ємымъ. Въ таковѣ́мъ ᲂу҆́бѡ плѣне́нїи лю́тѣ сꙋ́щымъ на́мъ, и҆ ѡ҆блада́ємымъ ѿ неви́димыѧ и҆ го́рькїѧ сме́рти, не постыдѣ́сѧ влⷣка всеѧ̀ тва́ри ви́димыѧ и҆ неви́димыѧ: но смири́въ себѐ, и҆ воспрїе́мь ѿ страсте́й безче́стїѧ, и҆ запреще́нїѧ, и҆ влады́чнѧгѡ и҆зрече́нїѧ ѡ҆сꙋжде́ннагѡ человѣ́ка, по всемꙋ̀ подо́бенъ на́мъ бы́сть кромѣ̀ грѣха̀, то́ є҆сть кромѣ̀ страсте́й безче́стїѧ. Наведє́ннаѧ бо грѣха̀ ра́ди престꙋплє́нїѧ ѿ влады́чнѧгѡ и҆зрече́нїѧ человѣ́кꙋ въ наказа́нїе, си́рѣчь сме́рть, трꙋ́дъ, а҆́лчбꙋ, жа́ждꙋ, и҆ такова̑ѧ всѧ̑ воспрїѧ́тъ, бы́въ є҆́же мы̀ є҆смы̀: да бꙋ́демъ, є҆́же ѻ҆́нъ є҆́сть, сло́во пло́ть бы́сть, да пло́ть бꙋ́детъ сло́во: бога́тъ сы́й ѡ҆бнища̀ на́съ ра́ди, да мы̀ нището́ю ѻ҆́нагѡ ѡ҆богати́мсѧ: ᲂу҆подо́бисѧ мно́гагѡ ра́ди человѣколю́бїѧ на́мъ, да всѧ́кою добродѣ́телїю ᲂу҆подо́бимсѧ мы̀ є҆мꙋ̀. Ѿне́леже бо прїи́де хрⷭ҇то́съ, вои́стиннꙋ по ѡ҆́бразꙋ и҆ по подо́бїю но́вый человѣ́къ благода́тїю дх҃а и҆ си́лою ѡ҆бновлѧ́етсѧ, въ мѣ́рꙋ соверше́нныѧ любвѐ достиза́ющи, во́нъ и҆згонѧ́ющїѧ стра́хъ, не ктомꙋ̀ под̾ паде́нїемъ бы́ти могꙋ́щыѧ: любы́ бо никогда́же па́даетъ.<footnote lang="cu">а҃ І҆ѡа́н. гл. д҃, ст. ѕ҃і.</footnote> Бг҃ъ бо, глаго́летъ і҆ѡа́ннъ, любы̀ є҆́сть, и҆ пребыва́ѧй въ любвѝ, въ бз҃ѣ пребыва́етъ. Сеѧ̀ мѣ́ры сподо́бившесѧ а҆по́столи, и҆ подо́бнѣ тѣ́мъ добродѣ́тели ѡ҆бꙋчи́вшїисѧ, и҆ соверше́нныхъ себѐ гдⷭ҇еви предста́вльшїи, и҆ соверше́ннымъ жела́нїемъ во все́й жи́зни свое́й хрⷭ҇тꙋ̀ послѣ́довавшїи. Таково́е ᲂу҆́бѡ смире́нїе, є҆́же любвѐ ра́ди къ на́мъ неизрече́ннымъ <anchor type="page" number="96"/> человѣколю́бїемъ воспрїѧ́тъ гдⷭ҇ь, а҆́ще всегда̀ незабве́ннѡ разсмотрѣва́еши, то́ є҆сть, въ ложесна́хъ бг҃а сло́ва вселе́нїе, воспрїѧ́тїе человѣ́ка, рожде́нїе ѿ жены̀, тѣле́снагѡ во́зраста по ча́сти растѣ́нїе, безче́стїе, доса̑ды, поношє́нїѧ, порꙋга̑нїѧ, ᲂу҆корє́нїѧ, бїє́нїѧ, ѡ҆плева̑нїѧ, насмѣѧ́нїе, нарꙋга́нїе, червле́ннꙋю хламѵ́дꙋ, терно́вый вѣне́цъ, кнѧзе́й на него̀ и҆зрече́нїе, беззако́нныхъ і҆ꙋдє́й є҆диноплеме́нныхъ сꙋ́щихъ на него̀ вопи́тїе: Возмѝ, возмѝ, распнѝ є҆го̀:<footnote lang="cu">І҆ѡа́н. ѳ҃і, ст. ѕ҃і.</footnote> крⷭ҇тъ, гво́здїе, копїѐ, напаѧ́нїе ѻ҆́цтомъ и҆ же́лчемъ, торжествова́нїе ꙗ҆зы́кѡвъ, насмѣѧ́нїе тѣ́хъ, и҆̀же хожда́хꙋ и҆ глаго́лахꙋ: а҆́ще сн҃ъ є҆сѝ бж҃їй, сни́ди со креста̀, и҆ вѣ́рꙋемъ въ тѧ̀:<footnote lang="cu">Матѳ. к҃з, ст. к҃а</footnote> и҆ прѡ́чїѧ стра̑сти, ꙗ҆̀же на́съ ра́ди претерпѣ̀: распѧ́тїе, сме́рть, тридне́вное во гро́бѣ погребе́нїе, во а҆́дъ соше́ствїе, та́же страсте́й приплѡ́дїѧ ꙗ҆ковы̑ и҆ кі̑ѧ; то́ є҆сть, и҆з̾ ме́ртвыхъ воскресе́нїе, а҆́да и҆ сме́рти плѣне́нїе, ше́дшихъ съ гдⷭ҇емъ дꙋ́шъ на небеса̀ вознесе́нїе, ѡ҆деснꙋ́ю ѻ҆ц҃а̀ сѣдѣ́нїе, превы́ше всѧ́кагѡ нача́льства и҆ вла́сти, и҆ всѧ́кагѡ и҆́мене и҆менꙋ́емагѡ, че́сть и҆ сла́вꙋ, всѣ́хъ а҆́гг҃лъ поклоне́нїе пе́рвенцꙋ ме́ртвыхъ, вины̀ ра́ди страсте́й,<footnote lang="cu">Є҆фес. а҃, ст. к҃а.</footnote> по а҆по́стольскомꙋ сло́вꙋ глаго́лющемꙋ: Сїѐ да мꙋ́дрствꙋетсѧ въ ва́съ, є҆́же и҆ во хрⷭ҇тѣ̀ і҆и҃сѣ, и҆́же во ѡ҆́бразѣ бж҃їи сы́й, не восхище́нїемъ непщева̀ бы́ти ра́венъ бг҃ꙋ, но себѐ ᲂу҆ма́лилъ, зра́къ раба̀ прїи́мъ, въ подо́бїи человѣ́честѣмъ бы́въ, и҆ ѡ҆́бразомъ ѡ҆брѣ́тесѧ, ꙗ҆́коже человѣ́къ, смири́лъ себѐ, послꙋшли́въ бы́въ да́же до сме́рти, сме́рти же крⷭ҇тныѧ. Тѣ́мже и҆ бг҃ъ є҆го̀ превознесѐ, и҆ дарова̀ є҆мꙋ̀ и҆́мѧ, є҆́же па́че всѧ́кагѡ и҆́мене: да ѡ҆ и҆́мени і҆и҃съ хрⷭ҇то́вѣ всѧ́ко колѣ́но поклони́тсѧ небе́сныхъ и҆ земны́хъ, и҆ преиспо́днихъ, и҆ прѡ́чаѧ.<footnote lang="cu">Фїлїп. в҃, ст. є҃, и҆ слѣ́д.</footnote> Сѐ предрече́нныхъ вины̑ по пра́вдѣ бж҃їей, въ каковѐ сла́вꙋ и҆ высотꙋ̀ гдⷭ҇нѧ человѣ́ка возведо́ша! Тѣ́мже а҆́ще любо́вїю и҆ жела́нїемъ незабве́ннѡ па́мѧтовати сїѧ̑ бꙋ́деши въ се́рдцѣ твое́мъ, не и҆́мать ѡ҆блада́ти тобо́ю стра́сть го́рести гнѣ́ва и҆ ꙗ҆́рости. Ѡ҆снова́нїемъ бо стра́сти го́рдости, смире́нїемъ хрⷭ҇то́вымъ, є҆́же разсмотрѣва́еши, на ве́рхъ и҆зше́дшымъ, всѐ зда́нїе беззако́нїѧ, <anchor type="page" number="97"/> ꙗ҆́рости, гнѣ́ва и҆ печа́ли ᲂу҆до́бнѣ и҆ са́мо ѡ҆ себѣ̀ разорѧ́етсѧ. Ко́е бо жесто́кое и҆ ка́менное се́рдце, а҆́ще и҆́мать во ᲂу҆мѣ̀ при́снѡ толи́кое є҆диноро́днагѡ бж҃ество̀, на́съ ра́ди смири́вшеесѧ, и҆ и҆счи́сленныхъ предрече́нныхъ страсте́й па́мѧть не сокрꙋши́тсѧ, не ᲂу҆мили́тсѧ, не смири́тсѧ; не землѧ́ ли и҆ пе́пелъ, и҆ попра́нїе ѿ всѣ́хъ человѣ̑къ во́льнѣ, по писа́нїю, бꙋ́детъ; та́коже смирѧ́емѣй и҆ сокрꙋша́емѣй дꙋшѣ̀, на смире́нїе хрⷭ҇то́во смотрѧ́ющей, ка́ѧ ꙗ҆́рость є҆́ю воз̾ѡблада́ти возмо́жетъ; кі́й гнѣ́въ; ка́ѧ го́ресть ѡ҆долѣ́ти; Но ꙗ҆́коже мни́тсѧ, забве́нїе по́льзꙋющихъ си́хъ, и҆ животворѧ́щихъ ны̀ по́мыслѡвъ, и҆ сестра̀ є҆гѡ̀ ᲂу҆ны́нїе, и҆ си̑мъ содѣ́йствꙋющее и҆ є҆динонра́вное невѣ́дѣнїе, тѧжча́йшыѧ внꙋ́треннѣйшыѧ дꙋшѝ стра̑сти, неꙋдобоѡбрѣта́ємыѧ, и҆ неꙋдобоисправлѧ́ємыѧ любопы́тствомъ лю́тымъ дꙋ́шꙋ покрыва́юще и҆ помрача́юще, прѡ́чимъ ѕло́бы страстє́мъ дѣ́йствовати и҆ кры́тисѧ въ не́й сотворѧ́ютъ: занѐ безстра́шїе и҆ нерадѣ́нїе ѡ҆ до́брыхъ дѣ́лѣхъ влага́ютъ, входи́ти же и҆ дѣ́йствовати ка́ждой стра́сти де́рзостнѣ ᲂу҆до́бь попꙋща́ютъ. Покрове́ннѣй бо дꙋшѝ ѿ всеѕла́гѡ забве́нїѧ, и҆ гꙋби́тельнагѡ ᲂу҆ны́нїѧ, и҆ всѣ́хъ ѕѡ́лъ ма́тере и҆ пита́тельницы невѣ́дѣнїѧ, къ коемꙋ́ждо ѿ ви́димыхъ, и҆лѝ разꙋмѣва́емыхъ, и҆лѝ слы́шимыхъ ᲂу҆до́бь привѧзꙋ́етсѧ ѻ҆каѧ́нный и҆ слѣпотствꙋ́ющїй ᲂу҆́мъ: си́рѣчь, а҆́ще добро́тꙋ ᲂу҆ви́дитъ жены̀, а҆́бїе ᲂу҆ѧзвлѧ́етсѧ плотско́ю по́хотїю. И҆ та́кѡ про́чее прее́мстовавше па́мѧти встра́ственнѣ, и҆ сла́дцѣ ви́дѣнное, и҆лѝ слы́шанное, и҆лѝ ѡ҆сѧ́занное воѡбраже́нїемъ мы́слей, и҆ ѕлы́мъ поꙋче́нїемъ внꙋ́трь ѡ҆́бразы живонаписꙋ́ютъ. И҆ та́кѡ ѡ҆стра́ственный є҆щѐ и҆ ѻ҆каѧ́нный ѡ҆сквернѧ́ютъ ᲂу҆́мъ дѣ́йствїемъ блꙋ́дныхъ дꙋхѡ́въ. Про́чее бо и҆ пло́ть, а҆́ще бꙋ́детъ тꙋчна̀, и҆лѝ ю҆нѣ́йша, и҆лѝ мокро́тнѣйша, таковы́ми воспомина́нїѧми ᲂу҆до́бь возбꙋжда́ема, стра́стїю дѣ́йствꙋетъ своѧ̑ сѝ, къ по́хоти дви́жꙋщисѧ, и҆лѝ ѻ҆вогда̀ во снѣ̀, и҆лѝ ꙗ҆́вѣ ничистотꙋ̀ дѣ́лающи, а҆́ще во ви́димыхъ женѣ̀ и҆ не прїѡбщи́лсѧ є҆́сть. Цѣломꙋ́дрымъ, и҆ дѣ́вственникомъ, и҆ чи́стымъ ѿ мно́гихъ почита́емый, а҆́ще и҆ свѧ́та мни́тъ себѧ̀, пред̾ та̑йнаѧ же назира́ющимъ скве́рненъ, и҆ блꙋдни́къ, и҆ прелюбодѣ́й сꙋ́дитсѧ <anchor type="page" number="98"/> бы́ти, и҆ пра́веднѣ во ѻ҆́нъ де́нь ѡ҆сꙋжда́етсѧ, а҆́ще не пла́четъ, и҆ рыда́етъ, и҆ поще́ньми и҆ бдѣ́нїи, и҆ моли́твами непреста́нными пло́ть и҆ста́ѧвъ, и҆ ᲂу҆́мъ воспомина́ньми и҆ поꙋче́нїи сло́ва бж҃їѧ и҆сцѣли́въ, и҆ и҆спра́вивъ, досто́йное покаѧ́нїе бг҃ови не принесе́тъ, пред̾ ни́мже ѕла̑ѧ помы́слилъ є҆́сть, и҆лѝ сотвори́лъ. Нело́женъ бо є҆́сть живы́й гла́съ ре́кшїй: А҆́зъ же глаго́лю ва́мъ: всѧ́къ, и҆́же воззри́тъ на женꙋ̀, ко є҆́же вожделѣ́ти є҆ѧ̀, ᲂу҆жѐ любодѣ́йствова съ не́ю въ се́рдцѣ свое́мъ.<footnote lang="cu">Матѳ. гл. є҃, ст. к҃и.</footnote> Сегѡ̀ ра́ди поле́зно є҆́сть ю҆́нымъ наипа́че, є҆́же ѿню́дъ, а҆́ще мо́щно є҆́сть, не бесѣ́довати со жена́ми, а҆́ще и҆ свѧ́ты бы́ти мнѧ́тсѧ: а҆́ще ли же мо́щно, и҆ внѣ̀ человѣ̑къ пребыва́ти, легча́йшꙋ бра́нь соверша́етъ, и҆ ꙗ҆снѣ́е разꙋмѣ́етъ своѐ предспѣ́ѧнїе: па́че же, а҆́ще ѻ҆па́снѣ внима́етъ себѣ̀, и҆ съ малотре́бованїемъ, и҆ малопи́тїемъ воды̀, и҆ бдѣ́нїемъ мно́гимъ въ моли́твѣ пребыва́етъ, подвиза́ѧсѧ и҆ съ дх҃о́вными и҆скꙋ́сными ѻ҆тцы̀ соѡбраща́тисѧ и҆ сопребыва́ти, и҆ наставлѧ́тисѧ ѿ ни́хъ тща́сѧ. Бѣ́дственно бо наединѣ̀, и҆ самочи́нно и҆ несвидѣ́тельствованно, и҆ съ неискꙋ́сными дх҃о́вныѧ бра́ни вкꙋ́пѣ жи́ти: и҆нѣ́ми бо ѡ҆́бразы бра́ней такові́и є҆́млеми быва́ютъ. Занѐ мнѡ́гїѧ сꙋ́ть ѕло́бы кѡ́зни, и҆ подса̑ды сокровє́нны, и҆ разли̑чныѧ сѣ̑ти вра́жїѧ ѿвсю́дꙋ водрꙋже́ни сꙋ́ть. Сегѡ̀ ра́ди, а҆́ще мо́щно є҆́сть, вкꙋ́пѣ ходи́ти, си́рѣчь ча́стѡ приходи́ти къ разꙋ́мнымъ мꙋжа́мъ тща́тисѧ подоба́етъ, и҆ подвиза́тисѧ, ꙗ҆́кѡ да а҆́ще са́мъ и҆ не и҆́мать свѣти́льника и҆́стинна ра́зꙋма, за несоверше́нность є҆щѐ ᲂу҆́мнагѡ во́зраста, и҆ младе́нчество: то со и҆мꙋ́щимъ вкꙋ́пѣ ше́ствꙋѧ, не хо́дитъ во тьмѣ̀, не бѣ́дствꙋетъ ѿ тене́тъ и҆ сѣ́тей, и҆ въ мы́слєнныѧ не па́даетъ ѕвѣ́ри, во тьмѣ̀ пасꙋ́щыѧсѧ, и҆ въ не́й без̾ ᲂу҆́мнагѡ свѣти́льника бж҃е́ственнагѡ сло́ва ходѧ́щихъ похища́ющыѧ и҆ ᲂу҆бива́ющыѧ. А҆́ще ᲂу҆́бѡ хо́щеши, ча́до, свѣти́льникъ сво́й ᲂу҆́мнагѡ свѣ́та и҆ ра́зꙋма дх҃о́внагѡ внꙋ́трь ᲂу҆́дꙋ и҆мѣ́ти, да не преткнове́ннѡ во глꙋбоча́йшей но́щи вѣ́ка сегѡ̀ ходи́ти возмо́жеши, и҆ ѿ гдⷭ҇а стѡпы̀ твоѧ̑ напра́вѧтсѧ,<footnote lang="cu">Ѱал. ри҃і, ст. рл҃а.</footnote> <anchor type="page" number="99"/> ꙗ҆́кѡ да пꙋтѝ є҆ѵⷢ҇лїа восхо́щеши ѕѣлѡ̀, по проро́ческомꙋ словесѝ, то́ є҆сть, съ вѣ́рою горѧча́йшею соверше́ннѣйшыѧ є҆ѵⷢ҇льскїѧ за́пѡвѣди проходи́ти, и҆ стрⷭ҇те́й гдⷭ҇нихъ жела́нїемъ и҆ моли́твою прича́стникъ бы́ти: показꙋ́ю тебѣ̀ хꙋдо́жество ди́вное, и҆ ᲂу҆мышле́нїе нра́ва дꙋхо́внагѡ, не тѣле́снагѡ трꙋда̀, и҆лѝ по́двига тре́бꙋющее, но дꙋше́внагѡ трꙋда̀, и҆ ᲂу҆ма̀ настоѧ́тельства, и҆ внима́тельныѧ мы́сли тре́бꙋющее. стра́хомъ и҆ любо́вїю бж҃їею поспѣшествꙋ́емое, и҆́мже ᲂу҆мышле́нїемъ по́лкъ вра́жескїй ᲂу҆до́бь побѣди́ти возмо́жеши, по примѣ́рꙋ блаже́ннагѡ даві́да, ᲂу҆би́вшагѡ є҆ди́наго и҆споли́на ѿ и҆ноплемє́нникъ вѣ́рою и҆ ᲂу҆пова́нїемъ на бг҃а, и҆ та́кѡ тьмы̀ врагѡ́въ ᲂу҆до́бь со свои́ми людьмѝ побѣди́вшагѡ. Содержа́нїе же на́шегѡ сло́ва тре́хъ си́льныхъ и҆ крѣ́пкихъ и҆ноплеме́нничихъ и҆споли́нѡвъ зри́тъ, на ни́хже ᲂу҆твержда́етсѧ всѧ̀ мы́сленнагѡ ѻ҆лофе́рна сопроти́внаѧ си́ла: и҆̀мже низложє́ннымъ и҆ ᲂу҆мерщвлє́ннымъ бы́вшымъ, ᲂу҆до́бь про́чее во ᲂу҆бїе́нїи всѧ́каѧ лꙋка́выхъ дꙋхѡ́въ и҆знемо́жетъ си́ла. Сꙋ́ть же и҆споли́ни лꙋка́вагѡ, мнѧ́щїисѧ крѣ́пцы, трѝ ᲂу҆жѐ предрече́ннїи: невѣ́дѣнїе, ма́ти всѣ́хъ ѕѡ́лъ: забве́нїе, сестра̀ сегѡ̀, и҆ содѣ́йственница, и҆ помо́щница: и҆ ᲂу҆ны́нїе, те́мнꙋю че́рнагѡ ѻ҆́блака ѻ҆де́ждꙋ, и҆ покрыва́ло дꙋшѝ соткава́ющее, и҆ пє́рвыѧ ѻ҆́ба ᲂу҆твержда́ющее и҆ ᲂу҆крѣплѧ́ющее, и҆ составле́нїе си̑мъ подаю́щее, и҆ въ неради́вѣйшей дꙋшѣ̀ ѕло̀ всажде́ннымъ и҆ тве́рдымъ содѣ́ловающее. Ѿ ᲂу҆ны́нїѧ бо, забве́нїѧ же и҆ невѣ́дѣнїѧ, про́чихъ страсте́й подтверждє́нїѧ ᲂу҆крѣплѧ́ютсѧ и҆ ᲂу҆вели́чиваютсѧ. Помѡ́щницы бо дрꙋ́гъ дрꙋ́гꙋ сꙋ́ще, и҆ є҆ди́но без̾ дрꙋга́гѡ соста́витисѧ не могꙋ́ще, крѣ́пкими сопроти́внагѡ си́лами показꙋ́ютсѧ, и҆ крѣ́пкими лꙋка́вагѡ кнѧ̑зи, и҆́миже всѐ во́инство дꙋхѡ́въ лꙋка́вствїѧ ѡ҆браща́етсѧ и҆ подтвержда́етсѧ, и҆ помышлє́нїѧ соверша́ти возмога́етъ, без̾ ни́хже соста́витисѧ предречє́ннаѧ не мо́гꙋтъ. А҆́ще ᲂу҆́бѡ хо́щеши над̾ страстьмѝ предрече́нными побѣ́дꙋ ѡ҆держа́ти, и҆ по́лкъ мы́сленныхъ и҆ноплемє́нникъ ᲂу҆до́бь побѣди́ти, моли́твою и҆ содѣ́йствомъ бж҃їимъ въ себѐ прише́дъ, и҆ во глꙋбинꙋ̀ се́рдца входѧ̀, и҆зслѣ́дꙋй тре́хъ си́хъ си́льныхъ дїа́вола и҆споли́нѡвъ: забве́нїе, глаго́лю, и҆ ᲂу҆ны́нїе, и҆ невѣ́дѣнїе, <anchor type="page" number="100"/> подтвержде́нїе мы́сленныхъ и҆ноплемє́нникъ, и҆́миже прѡ́чїѧ ѕло́бы стра̑сти ѡ҆браща́ющесѧ дѣ́йствꙋютъ и҆ живꙋ́тъ, и҆ возмога́ютъ въ сердца́хъ сластолю́бцєвъ, и҆ въ дꙋша́хъ ненака́занныхъ. И҆ мно́гимъ внима́нїемъ, и҆ ᲂу҆ма̀ настоѧ́тельствомъ съ по́мощїю, ꙗ҆́же свы́ше, ѡ҆брѣ́тъ про́чымъ невѣ́дѡмаѧ, и҆ нижѐ бы́ти непщꙋ́ємаѧ, гꙋби́тєльнѣйшаѧ же про́чихъ сꙋ̑ща ѕла̑ѧ, ѻ҆рꙋ́жїи пра́вды сопроти́вными ѻ҆́нѣмъ, па́мѧтїю благо́ю, глаго́лю, вино́ю, всѣ́хъ благи́хъ, и҆ ра́зꙋмомъ просвѣще́ннымъ, и҆́мже бо́дрствꙋющи дꙋша̀ тьмꙋ̀ невѣ́дѣнїѧ ѿгонѧ́етъ ѿ себѐ, и҆ ᲂу҆се́рдїемъ и҆зрѧ́днѣйшимъ ко спасе́нїю ᲂу҆готовлѧ́ющимъ, и҆ возбꙋжда́ющимъ дꙋ́шꙋ: въ сїѧ̑ добродѣ́тели ѻ҆рꙋ̑жїѧ ѡ҆бле́кшисѧ, си́лою дх҃а ст҃а́гѡ, всѧ́кою моли́твою и҆ моле́нїемъ до́блественѣ и҆ мꙋ́жественнѣ побѣди́ши мы́слєнныѧ и҆ноплеме́нники, предречє́нныѧ трѝ и҆споли́ны, и҆зрѧ́днѣйшꙋю па́мѧтїю бг҃а: є҆ли̑ка сꙋ́ть и҆́стинна, є҆ли̑ка чє́стна, є҆ли̑ка пра́вєдна, є҆ли̑ка пречи̑ста, є҆ли̑ка доброхва̑льна, а҆́ще ка́ѧ добродѣ́тель, и҆ а҆́ще ка́ѧ похвала̀, всегда̀ помышлѧ́ѧ,<footnote lang="cu">Фїлїп. гл. д҃, ст. и҃.</footnote> всеѕлѣ́йшее забве́нїе ѿ себѐ ѿгонѧ́ѧ: просвѣще́ннымъ же и҆ нбⷭ҇нымъ ра́зꙋмомъ гꙋби́тельное невѣ́дѣнїе тьмы̀ и҆стреблѧ́ѧ: вседобродѣ́тельнымъ же и҆ добрѣ́йшимъ ᲂу҆се́рдїемъ безбо́жное ᲂу҆ны́нїе, содѣ́ловающее ѕло̀ въ дꙋшѣ̀ всажде́ннымъ и҆згонѧ́ѧ. Сїѧ̑ же добродѣ́тєли не просты́мъ є҆ди́нѣмъ произволе́нїемъ, но си́лою бж҃їею и҆ содѣ́йствомъ дх҃а ст҃а́гѡ со мно́гимъ внима́нїемъ и҆ моли́твою стѧжа́въ, та́кѡ возмо́жеши и҆зба́витисѧ предрече́нныхъ крѣ́пкихъ трїе́хъ и҆споли́нѡвъ лꙋка́вагѡ. Ра́зꙋма бо и҆́стиннагѡ, и҆ па́мѧти слове́съ бж҃їихъ, и҆ блага́гѡ ᲂу҆се́рдїѧ согла́сїемъ, благода́тїю дѣ́йственною въ дꙋшѣ̀ соста́витисѧ нꙋ́дѧщимсѧ, и҆ прилѣ́жнѡ хранѧ́щимсѧ: забве́нїѧ и҆ невѣ́дѣнїѧ, и҆ ᲂу҆ны́нїѧ слѣ́дъ въ не́й потреблѧ́етсѧ, и҆ въ не сꙋ́щее превраща́етсѧ, благода́ти про́чее ца́рствꙋющей въ не́й, ѡ҆ хрⷭ҇тѣ̀ і҆и҃сѣ гдѣ̀ на́шемъ, є҆мꙋ́же сла́ва и҆ держа́ва во вѣ́ки вѣкѡ́въ, а҆ми́нь.</p>
</document>
