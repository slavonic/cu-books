<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="793"/>И҆́же во ст҃ы́хъ ѻ҆те́цъ на́шъ дїадо́хъ, нарече́нный є҆пі́скопъ фѡтїкі́йскїй, сꙋ́щїй въ дре́внемъ є҆пі́рѣ і҆ллѷрі́йстѣмъ: сїѐ ᲂу҆́бѡ, ꙗ҆́кѡ ѻ҆́нъ бѣ̀ дре́внїй (ѻ҆те́цъ) и҆ пре́жде седма́гѡ вѣ́ка, мо́жетъ всѧ́къ ᲂу҆разꙋмѣ́ти и҆з̾ слове́съ ст҃а́гѡ маѯі́ма, въ ни́хже ᲂу҆помина́етъ ѻ҆́нъ ѡ҆ глави́знахъ дїадо́ховыхъ. Ѡ҆ то́мже, ꙗ҆́кѡ бѧ́ше мꙋ́жъ премꙋ́дръ дѣ́ломъ и҆ ᲂу҆мозрѣ́нїемъ сїѧ́ющъ, всѧ́комꙋ жела́ющемꙋ ᲂу҆разꙋмѣ́ти возмо́жїю и҆з̾ сохране́ннагѡ сегѡ̀ сло́ва є҆гѡ̀: є҆гѡ́же мно́гимъ и҆скꙋ́сомъ любомꙋ́дрствꙋѧ, и҆ бж҃е́ствєннаѧ восхождє́нїѧ въ се́рдцѣ стѧжа́въ, и҆зрѧ́днѣ написа̀, на сто́ же глави́знъ раздѣлѝ: и҆ ѻ҆́ныѧ, та́кѡ рещѝ, глꙋбоча́йшыѧ та̑инства вожделѣ́нныѧ добродѣ́тели со всѧ́кимъ тща́нїемъ ѿкры̀, и҆ не то́чїю, но и҆ словесы̀ писа́нїѧ и҆ видѣ́нїѧми и҆звѣ́ствованнагѡ ра́зꙋма ᲂу҆мно́живъ, ꙗ҆́кѡ нѣ́кое первоѡбра́зное свѧще́ннагѡ трезвѣ́нїѧ ᲂу҆че́нїе и҆з̾ всѣ́хъ добродѣ́телей соста́вленное всѣ̑мъ сꙋ́щымъ съ съ ни́мъ тре́звенникѡмъ и҆ бг҃онѡ́снымъ ѻ҆тцє́мъ ѡ҆ста́ви. Сегѡ̀ ра́ди и҆ мно́гихъ и҆з̾ ни́хъ ѡ҆брѧ́щеши мно́жицею на главы̑ ꙗ҆́кѡ на сокращє́нныѧ: тща́нїемъ содѣ̑ланнаѧ взира́ющихъ, и҆ ѿ ни́хъ вины̀ свидѣ́тельства са́мыми ѻ҆́ными рече́нїѧми въ и҆зложє́нныѧ и҆́ми трезвѣ̑нїѧ приводѧ́щихъ. Воспомина́етъ же ѡ҆ си́хъ и҆ фѡ́тїй, та́кѡ глаго́лѧ въ чте́нїи с҃а, на стр. сѯ҃г: Под̾ си́ми ᲂу҆́бѡ (за десѧтїю̀ предѣ́лами) сто̀ глави́знъ положѝ, и҆ сло́во сїѐ во бл҃го́е слꙋ́житъ повиза́ющимсѧ и҆ подвиза́вшимсѧ въ ни́хъ совершеннотво́рными дѣѧ́нми, не без̾ ꙗ҆́сности и҆злага́емо... Со́бранный же въ присꙋ́тствїи а҆ндроні́ка палеоло́га собо́ръ, григо́рїй ѳессалоні́тскїй, сѷмеѡ́нъ ѳессалоні́тскїй, григо́рїй сїнаи́тъ, свѧтѣ́йшїй ка́ллїстъ, и҆ и҆ні́и мно́зи неꙋкори́зненнѡ ѡ҆ ни́хъ свидѣ́тельствовахꙋ. Со́теннаѧ же глави́зна, ꙗ҆́коже глаго́летъ фѡ́тїй, а҆́ще и҆ мни́тсѧ бы́ти ᲂу҆коре́нїѧ досто́йна, ѻ҆ба́че бж҃е́ственный маѯі́мъ вины̀ (ю҆̀) и҆збавлѧ́етъ, къ пра́вомꙋ благоче́стїѧ намѣ́ренїю ᲂу҆́мъ є҆ѧ̀ ᲂу҆стремлѧ́ѧ, ꙗ҆́коже въ концѣ̀ си́хъ зри́тсѧ.</p>
<p><anchor type="page" number="794"/>Бл҃же́ннагѡ дїадо́ха, є҆пⷭ҇кпа фѡтїкі́йскагѡ і҆ллѷрі́ка словеса̀ по́стничєскаѧ глави́знъ, р҃: предѣ̑лъ же де́сѧть предглаго́леми.</p>
<p>Пе́рвый предѣ́лъ вѣ́ры, мы́сль ѡ҆ бз҃ѣ безстра́стїѧ.</p>
<p>Вторы́й предѣ́лъ наде́жды, и҆зше́ствїе ᲂу҆ма̀ ко ᲂу҆пова́ємымъ.</p>
<p>Тре́тїй предѣ́лъ терпѣ́нїѧ, неви́димагѡ ꙗ҆́кѡ ви́димагѡ зрѧ́ще мы́сленныма ѻ҆чи́ма, неѡскꙋ́днѡ терпѣ́ти.</p>
<p>Четве́ртый предѣ́лъ не сребролю́бїѧ, та́кѡ хотѣ́ти є҆́же не и҆мѣ́ти, ꙗ҆́коже хотѣ́ти є҆́же и҆мѣ́ти.</p>
<p>Пѧ́тый предѣ́лъ ра́зꙋма, не разꙋмѣ́ти себѐ, внегда̀ и҆зстꙋпи́ти ко бг҃ꙋ.</p>
<p>Шесты́й предѣ́лъ смиренномꙋ́дрїѧ, забве́нїе и҆справле́нїй внима́тельное.</p>
<p>Седмы́й предѣ́лъ безгнѣ́вїѧ, жела́нїе мно́го є҆́же не гнѣ́ватисѧ.</p>
<p>Ѻ҆смы́й предѣ́лъ чистоты̀, чꙋ́вство прилѣпле́но бг҃ꙋ.</p>
<p>Девѧ́тый предѣ́лъ любвѐ, возраще́нїе любле́нїѧ къ досажда́ющымъ.</p>
<p>Десѧ́тый предѣ́лъ соверше́ннагѡ и҆змѣне́нїѧ, во сла́дости бж҃їей, и҆ ра́дость вмѣнѧ́ти тѧ́жестное сме́рти.</p>
<p><anchor type="page" number="795"/>Бл҃же́ннагѡ дїадо́ха, є҆пⷭ҇кпа фѡтїкі́йкагѡ і҆ллѷрі́ка, глави̑зны дѣ́ѧтельны ра́зꙋма и҆ разсꙋжде́нїѧ дꙋхо́внагѡ, р҃: ко́егѡ ра́ди подоба́етъ ра́зꙋма, въ пред̾ѧвле́нное, гдⷭ҇ꙋ наставлѧ́ющꙋ на́съ, доспѣ́ти соверше́нїе, да кі́йждо и҆́же по ѡ҆́бразꙋ є҆ѵⷢ҇льскїѧ при́тчи слове́сное сѣ́мѧ плодоно́ствꙋемъ.</p>
<p>Глава̀ а҃.</p>
<p>Всѧ́кагѡ ᲂу҆̀бо дꙋхо́внагѡ бра́тїе, видѣ́нїѧ, да предвхо́дитъ вѣ́ра, наде́жда, любо́вь, вѧ́щше же любо́вь. Ѻ҆́ва бо преѡби́дѣти ᲂу҆чи́тъ ви̑димаѧ дѡ́браѧ: любо́вь же и҆ са́мꙋю дꙋ́шꙋ добродѣ́тельми совокꙋплѧ́етъ бг҃ꙋ, видѣ́нїемъ ᲂу҆́мнымъ неви́димаго постиза́ющи.</p>
<p>в҃. Є҆стество́мъ бла́гъ є҆ди́нъ є҆́сть бг҃ъ, быва́етъ же и҆ человѣ́къ ѿ прилѣжа́нїѧ, ѡ҆́бразъ бла́гъ сꙋ́щагѡ ра́ди бла́га, во є҆́же нѣ́сть и҆змѣнѧ́емь. Є҆гда̀ дꙋша̀ прилѣжа́нїѧ ра́ди до́брагѡ, толи́кѡ бꙋ́детъ въ бз҃ѣ, є҆ли́кѡ тоѧ̀ си́ла дѣ́йствꙋющи хо́щетъ: Бꙋ́дите бо, речѐ, бла́зи и҆ ще́дри, ꙗ҆́коже и҆ ѻ҆ц҃ъ ва́шъ и҆́же на небесѣ́хъ<footnote lang="cu">Лꙋкѝ гл. ѕ҃, ст. л҃ѕ.</footnote>.</p>
<p>г҃. Ѕло́е нижѐ въ є҆стествѣ̀ є҆́сть, нижѐ ᲂу҆́бѡ є҆стество́мъ кто̀ є҆́сть ѕо́лъ, ѕло́е бо ничто́же бг҃ъ сотворѝ: є҆гда́ же въ жела́нїе се́рдца ви́дъ внесе́тъ є҆́же не въ сꙋществѣ̀, тогда̀ нача́ло прїе́млетъ ѕло́е. А҆́ще ли ᲂу҆́бѡ сїѐ и҆стреби́ти хо́щетъ, до́лженъ <anchor type="page" number="796"/> сꙋ́щи въ призыва́нїи и҆́мени бж҃їѧ ᲂу҆пражнѧ́тисѧ, и҆ блюсти́сѧ ѻ҆бы́чаѧ ѕла́гѡ, си́льнѣйши бо є҆́сть є҆стество̀ до́брагѡ ѻ҆бы́чаѧ ѿ ѕла́гѡ: поне́же ѻ҆́во ᲂу҆́бѡ є҆́сть, ѻ҆́во же нѣ́сть, ра́звѣ то́чїю, внегда̀ содѣва́етсѧ.</p>
<p>д҃. Всѝ человѣ́цы по ѡ҆́бразꙋ є҆смы̀ бж҃їю, ᲂу҆́мнымъ дꙋшѝ движе́нїемъ, а҆ є҆́же по подо́бїю, ѻ҆́нѣхъ є҆ди́нѣхъ є҆́сть, и҆̀же мно́гою любо́вїю свою̀ свобо́дꙋ порабо́тившихъ бг҃ꙋ. Є҆гда́ бо нѣ́смы себѣ̀, тогда̀ подо́бни є҆смы̀, и҆́же на́съ себѣ̀ любо́вїю примири́вшемꙋ: є҆гѡ́же ᲂу҆́бѡ никто́же не полꙋчи́тъ, а҆́ще не покори́тъ своѐ жела́нїе, ѡ҆ жите́йской сла́вѣ весьма̀ небрещѝ.</p>
<p>є҃. Самовла́стїе є҆́сть дꙋшѝ слове́сныѧ хотѣ́нїе, вско́рѣ двиза́емо во є҆́же ᲂу҆́бѡ а҆́ще хо́щетъ, но мы̀, є҆́же ѡ҆ є҆ди́номъ до́бромъ, гото́вꙋ бы́ти да повине́мъ, да при́снѡ благи́ми мы́сльми, па́мѧть потреблѧ́емъ ѕла́гѡ.</p>
<p>ѕ҃. Свѣ́тъ є҆́сть ра́зꙋма и҆́стиннагѡ, є҆́же разсꙋжда́ти внима́тельнѣ до́брое ѿ ѕла́гѡ: то́й бо пра́вый пꙋ́ть, ᲂу҆́мъ ѿводѧ́й къ со́лнцꙋ пра́вды бг҃ꙋ, вво́дитъ є҆го̀ въ безконе́чное ѻ҆́ное просвѣще́нїе ра́зꙋма, ꙗ҆́кѡ со дерзнове́нїемъ про́чее любо́вь и҆́щꙋща. Подоба́етъ ᲂу҆́бѡ не гнѣ́вною ꙗ҆́ростїю восхища́ти пра́ведное, ѿ и҆̀же досажда́ти дерза́ющихъ: благоче́стїѧ бо рве́нїе, не ненави́димыхъ, но ѡ҆блича́емыхъ побѣ́дꙋ ꙗ҆влѧ́етъ.</p>
<p>з҃. Дх҃о́вное сло́во, ᲂу҆́мное чꙋ́вство и҆звѣща́етъ, въ дѣ́йствѣ бо любвѐ ѿ бг҃а но́ситсѧ: тѣ́мже и҆ немꙋ́тенъ на́шъ ᲂу҆́мъ пребыва́етъ въ бг҃осло́вїѧ волна́хъ. Не бо̀ стра́ждетъ тогда̀ ᲂу҆бо́жествомъ печа́ль носѧ́щымъ, поне́же толи́кѡ видѣ́нми и҆з̾ѡби́лꙋетъ, є҆ли́кѡ любвѐ дѣ́йствꙋ жела́етъ. Добро̀ ᲂу҆́бѡ при́снѡ вѣ́рѣ прилѣжа́ти, любо́вїю дѣ́йствꙋющее просвѣще́нїе во є҆́же глаго́лати: ничто́же бо нище́тнѣе по́мысла, без̾ бг҃а любомꙋ́дрствꙋюща ꙗ҆̀же бж҃їѧ.</p>
<p>и҃. Нижѐ не просвѣще́ннꙋ сꙋ́щꙋ, подоба́етъ каса́тисѧ дꙋхо́вныхъ видѣ́нїй, нижѐ ᲂу҆́бѡ бога́тнѣ ѡ҆сїѧва́емомꙋ ѿ бл҃гости всест҃а́гѡ дх҃а, на глаго́ланїе приходи́ти: и҆дѣ́же бо ᲂу҆бо́жество невѣ́дѣнїе прино́ситъ, а҆ и҆дѣ́же бога́тство, не ѡ҆ставлѧ́етъ є҆́же глаго́лати. <anchor type="page" number="797"/> Оу҆пи́вшисѧ бо тогда̀ дꙋша̀ любо́вїю бж҃е́ственною, молча́тельнымъ гла́сомъ жела́етъ наслажда́тисѧ сла́вы бж҃їѧ: средꙋ́ же ᲂу҆́бѡ дѣ́йствїѧ зрѧ́ще, подоба́етъ во словеса̀ приходи́ти бг҃оглагѡ́ливаѧ. Сїѧ̀ ᲂу҆́бѡ мѣ́ра ви́дъ нѣ́кїй слове́съ пресла́вныхъ дꙋшѝ да́рꙋетъ, ѡ҆сїѧ́нїѧ же бога́тство, вѣ́рꙋ пита́етъ глаго́лющемꙋ въ вѣ́рѣ: да пе́рвѣе ᲂу҆ча́й пло́дъ вкꙋ́ситъ, любо́вїю ра́зꙋма: трꙋжда́ющемꙋбосѧ, речѐ, дѣ́лателю, подоба́етъ пре́жде ѿ плодѡ́въ вкꙋша́ти<footnote lang="cu">в҃ Тїм. гл. в҃, ст. ѕ҃.</footnote>.</p>
<p>ѳ҃. Є҆ди́нагѡ ᲂу҆́бѡ ст҃а́гѡ дх҃а є҆́сть дарова́нїе, и҆ премꙋ́дрость, и҆ ра́зꙋмъ, ꙗ҆́коже и҆ всѧ̑ бж҃е́ствєннаѧ, ѻ҆со́бнѡ же ко́ейждо и҆́хъ дѣ́йство и҆́мать: тѣ́мже ᲂу҆́бѡ и҆но́мꙋ дае́тсѧ премꙋ́дрость, дрꙋго́мꙋ же ра́зꙋмъ, ѡ҆ то́мже дс҃ѣ<footnote lang="cu">а҃ Кор. гл. в҃і, ст. и҃.</footnote>, а҆по́столъ свидѣ́тельствꙋетъ. Ра́зꙋмъ бо и҆скꙋ́сомъ совокꙋплѧ́етъ человѣ́ка бг҃ови, во словеса̀ вѧ́щшыѧ<footnote lang="cu">веще́ствєнныѧ</footnote> дꙋ́шꙋ не подви́жетъ: тѣ́мже и҆ нѣ́цыи, ѿ и҆̀же и҆́ноческое житїѐ, любомꙋ́дрствꙋющихъ, просвѣтлѧ́еми ᲂу҆́бѡ ѿ тогѡ̀ въ чꙋ́вствѣ, во словеса̀ бж҃е́ствєннаѧ не приходѧ́ще: мꙋ́дрость же, а҆́ще ᲂу҆́бѡ съ си́мъ, во стра́сѣ дае́тсѧ нѣ́которомꙋ, скꙋ́дно же сїѐ, са̑маѧ дѣ̑йства ѡ҆б̾ѧвлѧ́ютъ ра́зꙋма въ любвѝ: поне́же ѻ҆́ва ᲂу҆́бѡ дѣ́йствїемъ, ѻ҆́ва же сло́вомъ просвѣща́ти ѡ҆бы́че. Но ᲂу҆̀бо ра́зꙋмъ моли́тва прино́ситъ, и҆ мно́гое молча́нїе, въ безпеча́лїи коне́чнѣмъ: мꙋ́дрость же не тщесла́вное поꙋче́нїе слове́съ бж҃їихъ, наипа́че же благода́ть даю́щагѡ бг҃а.</p>
<p>і҃. Є҆гда̀ ꙗ҆́ростное дꙋшѝ дви́жетсѧ на стра̑сти, вѣ́дѣти подоба́етъ, ꙗ҆́кѡ молча́нїѧ бы́ти вре́мѧ: го́дъ бо є҆́сть борьбы̀. Є҆гда́ же неꙋста́вство ѻ҆́ное ви́дитъ кто̀, и҆лѝ моли́твою и҆лѝ ми́лостынею въ тишинꙋ̀ возвраща́ющеесѧ, да дви́жетсѧ рачи́тельствомъ бж҃е́ственныхъ слове́съ, во ᲂу҆зи́лищи смиренномꙋ́дрїѧ, ꙗ҆̀же ᲂу҆ма̀ затворѧ́ѧ крылѣ̀: а҆́ще бо кто̀ себѐ не ᲂу҆ничижи́тъ ѕѣлѡ̀, не мо́жетъ ѡ҆ вели́чествѣ бж҃їи глаго́лати.</p>
<p>а҃і. Дꙋхо́вное сло́во, не тщесла́внꙋ внегда̀ дꙋ́шꙋ храни́тъ. видѣ́нїемъ бо свѣ́та всѧ̑ є҆ѧ̀ ᲂу҆́ды благодѣ́йствꙋѧ, є҆́же ѿ человѣ̑къ <anchor type="page" number="798"/> че́сти, тꙋ́ю презира́ти твори́тъ: тѣ́мже ᲂу҆̀бо и҆ немечта́тельнꙋ при́снѡ соблюда́етъ мы́сль, ꙗ҆́кѡ и҆змѣнѧ́ѧ тꙋ́ю всю̀ въ любо́вь бж҃їю: а҆ є҆́же мꙋ́дрости мїрскі́ѧ сло́во, во славолю́бїе при́снѡ призыва́етъ человѣ́ка, поне́же бо и҆скꙋ́сомъ чꙋ́вственнымъ благодѣ́йствовати не мо́жетъ, хвале́нїи любле́нїе свои́мъ є҆го̀ да́рꙋетъ, ꙗ҆́кѡ лжа̀ сꙋ́щи тщесла́вныхъ человѣ̑къ. Да ᲂу҆́бѡ бж҃е́ственнагѡ сло́ва зало́гъ не ле́стнѣ разꙋмѣ́имъ: а҆́ще бо въ безпеча́лнѣмъ молча́нїи пребыва́юще, и҆ є҆́же глаго́лати вре́мѧ не всꙋ́е и҆знꙋрѧ́емъ, но въ те́плѣй па́мѧти бж҃їей и҆ ᲂу҆се́рдїи ѕѣ́льнѣмъ.</p>
<p>в҃і. И҆́же себѐ любѧ́й, бг҃а люби́ти не мо́жетъ: а҆ и҆́же себѐ не любѧ́й превосходѧ́щагѡ ра́ди бога́тства любвѐ бж҃їѧ, се́й бг҃а лю́битъ: тѣ́мже ᲂу҆́бѡ таковы́й не свою̀ и҆́щетъ сла́вꙋ когда̀, но бж҃їю: И҆́же бо себѐ любѧ́й, свою̀ сла́вꙋ и҆́щетъ, а҆ и҆́же бг҃а любѧ́й сотво́ршаго, тогѡ̀ сла́вꙋ лю́битъ. Дꙋши́ бо разꙋ́мныѧ и҆ бг҃олюби́выѧ сво́йственно, сла́вꙋ ᲂу҆́бѡ и҆ска́ти при́снѡ бж҃їю, во всѣ́хъ ꙗ҆̀же твори́тъ за́повѣдехъ, поне́же свои́мъ смире́нїемъ весели́тсѧ. Ꙗ҆́кѡ бг҃ꙋ ᲂу҆́бѡ сла́ва, вели́чїѧ ра́ди подоба́етъ, человѣ́кꙋ же, смире́нїѧ ра́ди, да тѣ́мъ присво́имсѧ бг҃ꙋ: а҆́ще ᲂу҆́бѡ та́кѡ твори́мъ, и҆ мы̀, ꙗ҆́коже ст҃ы́й і҆ѡа́ннъ крести́тель, ра́дꙋющесѧ сла́вѣ гдⷭ҇ней, непреста́ннѡ глаго́лати на́чнемъ: ѻ҆́номꙋ подоба́етъ растѝ, мнѣ́ же ма́литисѧ<footnote lang="cu">І҆ѡа́н. гл. г҃, ст. л҃.</footnote>.</p>
<p>г҃і. Ви́дѣхъ а҆́зъ нѣ́котораго, толи́кѡ бг҃а лю́бѧща, и҆ є҆щѐ рыда́юща, ꙗ҆́кѡ не лю́битъ ꙗ҆́коже хо́щетъ: ꙗ҆́кѡ непреста́ннѡ тогѡ̀ дꙋшѝ въ таково́мъ бы́ти нѣ́коемъ жела́нїи, ꙗ҆́кѡ бг҃а ᲂу҆́бѡ въ себѣ̀ сла́вити: себе́ же, ꙗ҆́кѡ нижѐ сꙋ́ща бы́ти. Се́й бо нижѐ вѣ́сть бытїѐ своѐ, что́ є҆сть, нижѐ въ са́мыхъ похвалѧ́ющихъ словесѣ́хъ: мно́гимъ бо жела́нїемъ смире́нїѧ, своегѡ̀ не разꙋмѣва́етъ достоѧ́нїѧ: но слꙋ́житъ ᲂу҆́бѡ бг҃ꙋ ꙗ҆́кѡ зако́нный свѧще́нникъ, мно́гою же нѣ́которою бг҃олю́бїѧ любо́вїю, кра́детъ па́мѧть своегѡ̀ достоѧ́нїѧ, во глꙋбинѣ̀ нѣ́гдѣ любвѐ бж҃їѧ, и҆́же ѿ тоѧ̀ скрыва́ѧ похвалꙋ̀ въ дꙋ́сѣ смире́нїѧ: да ра́бъ нѣ́кїй непотре́бенъ ѿ <anchor type="page" number="799"/> себѐ всегда̀ мы́слїю ꙗ҆влѧ́етсѧ, ꙗ҆́кѡ чꙋ́ждь сы́й своегѡ̀ достоѧ́нїѧ любле́нїемъ смире́нїѧ, є҆́же подоба́етъ и҆ на́мъ твори́ти, всѧ́чески че́сти и҆ сла́вы мїрска́гѡ прельще́нїѧ ѿбѣга́ти, превосходѧ́щагѡ ра́ди бога́тства любвѐ, вои́стиннꙋ на́съ возлюби́вшаго гдⷭ҇а.</p>
<p>д҃і. И҆́же во ѡ҆щꙋще́нїи се́рдца любѧ́й бг҃а, то́й позна́сѧ ѿ негѡ̀: є҆ли́кѡ бо а҆́ще кто̀ въ ра́зꙋмѣ дꙋшѝ прїе́млетъ любо́вь бж҃їю, толи́кѡ быва́етъ въ любвѝ є҆гѡ̀. Тѣ́мже про́чее просвѣще́нїѧ разꙋ́мнагѡ въ раче́нїи ѕѣ́льнѣмъ нѣ́коемъ сицевы́й жела́ѧ не престае́тъ, до́ндеже ᲂу҆́бѡ са́мое то́е ко́стнагѡ чꙋ́вства и҆знꙋре́нїе ѡ҆щꙋти́тъ: не ктомꙋ̀ зна́ѧ себѐ, но ѿню́дъ ѿ любвѐ бж҃їѧ распалѧ́емь, и҆ и҆змѣне́нъ ве́сь. Таковы́й же и҆ є҆́сть во здѣ́шнемъ житїѝ и҆ нѣ́сть, и҆ во ѻ҆́номъ пребыва́етъ несоверше́ннѡ: и҆ є҆ще́ бо не и҆зше́дъ своегѡ̀ тѣ́ла, и҆схо́дитъ любо́вїю движе́нїемъ дꙋше́внымъ непреста́ннѡ ко бг҃ꙋ. Неѿло́жнѣ бо про́чее ѻ҆гне́мъ любвѐ се́рдце возжиза́ѧ, нꙋ́ждею нѣ́коею и҆ жела́нїемъ прилѣплѧ́етсѧ бг҃ꙋ, ꙗ҆́кѡ и҆зстꙋпи́въ є҆ди́ною своегѡ̀ любле́нїѧ любо́вїю бж҃їею. А҆́ще бо и҆зꙋми́хомсѧ, речѐ, бг҃ꙋ: а҆́ще же цѣломꙋ́дрствꙋемъ, ва́мъ<footnote lang="cu">в҃ Кор. гл. є҃, ст. г҃і.</footnote>.</p>
<p>є҃і. Є҆гда̀ на́чнетъ кто̀ бога́тнѣ ѡ҆щꙋща́ти любо́вь бж҃їю, тогда̀ начина́етъ въ ра́зꙋмѣ дх҃о́вномъ и҆ бли́жнѧго люби́ти: сїѧ́ бо є҆́сть любо́вь, ѡ҆ не́йже всѧ́кое ст҃о́е писа́нїе глаго́летъ, є҆́же бо по пло́ти любле́нїе, ѕѣлѡ̀ ᲂу҆до́бь разрꙋша́етсѧ, ма́лѣй нѣ́коей ѡ҆брѣ́тшейсѧ винѣ̀: ра́зꙋмомъ бо не свѧзꙋ́ютсѧ дх҃о́внымъ. Тогѡ̀ ра́ди а҆́ще и҆ слꙋчи́тсѧ ѿ нѣ́кїихъ раздраже́нїе бы́ти на содѣ́йствꙋемꙋю ѿ бг҃а дꙋ́шꙋ, ѻ҆ба́че не рѣши́тсѧ ѿ тоѧ̀ сою́зъ любвѐ: теплото́ю бо любвѐ бж҃їѧ воспалѧ́ющи себѐ, а҆́бїе во благо́е возвраща́етсѧ вско́рѣ, и҆ съ вели́кою ра́достїю въ любо́вь ко бли́жнемꙋ, а҆́ще и҆ вельмѝ ѿ тогѡ̀ досажда́етсѧ, и҆лѝ тщетꙋ̀ прїе́млетъ: во сла́дости бо бж҃їей, го́рестное всѧ́чески и҆знꙋрѧ́етъ любопрѣ́нїе.</p>
<p>ѕ҃і. Никто́же мо́жетъ, не ᲂу҆боѧ́всѧ бг҃а въ ра́зꙋмѣ се́рдца, возлюби́ти кого̀ ѿ всегѡ̀ се́рдца: дѣ́йствїемъ бо стра́ха ѡ҆чища́емо и҆ ᲂу҆мѧгчава́емо, ꙗ҆́кѡ дꙋша̀ въ любо́вь дѣ́йствꙋемꙋю прихо́дитъ. <anchor type="page" number="800"/> Не прїи́детъ же ᲂу҆́бѡ кто̀ во стра́хъ бж҃їй рече́ннымъ ѡ҆́бразомъ, а҆́ще не всѣ́хъ жите́йскихъ внѣ̀ бꙋ́детъ попече́нїй. Є҆гда́ бо въ молча́нїи вели́цѣ и҆ безпеча́лїи бꙋ́детъ ᲂу҆́мъ, тогда̀ подви́жетъ є҆го̀ стра́хъ бж҃їй, ѡ҆чища́ѧ того̀ въ чꙋ́вствѣ мно́зѣ ѿ всѧ́кагѡ землена́гѡ дебельства̀, да си́це того̀ введе́тъ въ вели́кꙋю любо́вь бла́гости бж҃їѧ. Тѣ́мже ᲂу҆́бѡ стра́хъ є҆щѐ чи́стѧщихсѧ є҆́сть съ посре́днимъ любвѐ, соверше́ннаѧ же любо́вь ᲂу҆жѐ ѡ҆чище́нныхъ, въ ни́хже не ктомꙋ̀ є҆́сть стра́хъ: соверше́ннаѧ бо любо́вь, речѐ, во́нъ и҆зго́нитъ стра́хъ<footnote lang="cu">а҃ І҆ѡа́н. гл. д҃, ст. и҃і.</footnote>: ѻ҆боѧ́же пра́ведныхъ сꙋ́ть є҆ди́нѣхъ, и҆́же дѣ́йствїемъ всест҃а́гѡ дх҃а, добродѣ́тєли содѣва́ютъ. И҆ сегѡ̀ ра́ди ᲂу҆́бѡ глаго́летъ писа́нїе: бо́йтесѧ гдⷭ҇а всѝ ст҃і́и є҆гѡ̀<footnote lang="cu">Ѱал. л҃г, ст. і҃.</footnote>. и҆́нде же: возлюби́те гдⷭ҇а всѝ преподо́бнїи є҆гѡ̀<footnote lang="cu">Ѱал. л҃, ст. к҃д.</footnote>. Да навы́кнемъ ꙗ҆́вѣ, ꙗ҆́кѡ и҆ є҆щѐ чи́стѧщихсѧ пра́ведныхъ, стра́хъ бж҃їй є҆́сть, со сре́днимъ ꙗ҆́коже рече́сѧ любвѐ ѡ҆чище́нныхъ же, соверше́ннаѧ любо́вь, въ ни́хже не ктомꙋ̀ є҆́сть печа́ль стра́ха ко́егѡ, но горѣ́нїе непреста́нно, и҆ прилѣпле́нїе дꙋшѝ ко бг҃ꙋ дѣ́йствїемъ ст҃а́гѡ дх҃а, по глаго́лющемꙋ: прильпѐ дꙋша̀ моѧ̀ по тебѣ̀, мене́ же прїѧ́тъ десни́ца твоѧ̀<footnote lang="cu">Ѱал. ѯ҃в, ст. ѳ҃.</footnote>.</p>
<p>з҃і. Ꙗ҆́коже слꙋча́ющымсѧ тѣ́лꙋ ꙗ҆́звамъ, є҆гда̀ ᲂу҆́бѡ ѡ҆леденѣ́вшымъ, и҆ въ небреже́нїи бы́вшымъ и҆̀мъ, тогда̀ и҆ пла́стырю приноси́мꙋ тѣ̑мъ ѿ врачє́въ не ѡ҆щꙋща́тисѧ: ѡ҆чищє́ннымъ же, дѣ́йствїе разꙋмѣва́етсѧ пла́стырѧ, и҆ во и҆сцѣле́нїе вско́рѣ ѿсю́дꙋ приходи́ти. Си́це и҆ дꙋша̀, до́ндеже ᲂу҆́бѡ неприлѣжа́тельна быва́етъ, и҆ ѿ прока́зы любостра́стїѧ всѧ̀ покрыва́ема, стра́хъ бж҃їй ᲂу҆вѣ́дѣти не мо́жетъ: а҆́ще бы и҆ непреста́ннѣ кто̀ возвѣща́лъ є҆́й стра́шное и҆ си́льное бж҃їе сꙋди́ще, небреже́тъ ѡ҆ то́мъ. Є҆гда́ же ᲂу҆́бѡ начне́тъ мно́гимъ внима́нїемъ чи́ститисѧ, тогда̀, ꙗ҆́кѡ цѣльбꙋ̀ нѣ́кꙋю сꙋ́щꙋ живо́тнꙋю, бж҃е́ственный стра́хъ познава́етъ, ꙗ҆́коже дѣ́йствїемъ ѡ҆бличи́тель воспалѧ́ющъ тꙋ́ю во ѻ҆гнѝ безстра́стїѧ: тѣ́мже по ча́сти ѡ҆чища́ема, въ соверше́ннꙋю чистотꙋ̀ доспѣва́етъ, толи́кѡ любвѝ прилага́ющисѧ, є҆ли́кѡ ᲂу҆малѧ́етсѧ <anchor type="page" number="801"/> стра́хъ, да си́це въ соверше́ннꙋю любо́вь доспѣ́етъ, въ не́йже стра́ха нѣ́сть, ꙗ҆́коже рече́сѧ: но безстра́стїе всѧ́ко, сла́вою бж҃їею содѣва́емое. Да бꙋ́детъ ᲂу҆́бѡ на́мъ во хвалꙋ̀ хвала́мъ непреста́ннѡ, пе́рвѣе ᲂу҆́бѡ стра́хъ бж҃їй: пото́мже любо́вь стѧжа́ти: и҆ и҆сполне́нїе є҆́же ѡ҆ хрⷭ҇тѣ̀ соверше́нїѧ дости́гнꙋти.</p>
<p>и҃і. Дꙋша̀ не свободи́вшисѧ мїрски́хъ попече́нїй, нижѐ бг҃а возлю́битъ и҆́скреннѣ, нижѐ дїа́вола возненави́дитъ досто́йнѣ: покрыва́ло бо и҆́мать ѿню́дъ тѧ́жко, печа́ль сегѡ̀ житїѧ̀. Тѣ́мже ᲂу҆́мъ при таковы́хъ не мо́жетъ разꙋмѣ́ти своѐ ѡ҆сꙋжде́нїе, да ѿ себѐ и҆скꙋ́ситъ нелѣ́стнѣ и҆зрече́нїе сꙋда̀: за сїѐ всѣ́хъ ᲂу҆́бѡ ѡ҆ша́ѧнїе прикла́дно є҆́сть.</p>
<p>ѳ҃і. Дꙋшѝ чи́стыѧ сво́йственно, сло́во ᲂу҆́бѡ незави́стно, рве́нїе неѕло́бивое, раче́нїе же непреста́нно гдⷭ҇ни сла́вы: тогда́ бо и҆ ᲂу҆́мъ ѻ҆па́снѣ разчита́етъ своѧ̑ мѣ̑рила, ꙗ҆́кѡ въ чи́стѣмъ сꙋди́щи, во свое́й сꙋ́щи мы́сли.</p>
<p>к҃. Вѣ́ра без̾ дѣ́лъ, и҆ дѣ́ло невѣ́рно, пра́здно є҆́сть: є҆ди́нѣмъ бо ѡ҆́бразомъ и҆скꙋ́сѧтсѧ: подоба́етъ бо вѣ́рнꙋ вѣ́рꙋ показꙋ́ющꙋ, вє́щи бг҃ꙋ приноси́ти: ниже́ бо ѻ҆ц҃ꙋ̀ на́шемꙋ а҆враа́мꙋ во пра́вдꙋ вмѣни́ласѧ бы вѣ́ра, а҆́ще не бы̀ плода̀ є҆ѧ̀ ѻ҆́трока приве́лъ<footnote lang="cu">Быт. гл. з҃і, ст. ѕ҃і.</footnote>.</p>
<p>к҃а. И҆́же любѧ́й бг҃а, и҆ вѣ́рꙋетъ и҆́скреннѣ, и҆ дѣла̀ вѣ́ры соверша́етъ преподо́бнѣ: а҆ и҆́же вѣ́рꙋѧй то́кмѡ, не сꙋ́щи же въ любвѝ, нижѐ са́мꙋю вѣ́рꙋ и҆́мать, ю҆́же мни́тъ и҆мѣ́ти. Въ ле́гкости бо нѣ́коей вѣ́рꙋетъ ᲂу҆́мъ, ꙗ҆́кѡ ѿ тѧ́жести мїрско́й сла́вы въ любвѝ не дѣ́йствꙋемь: вѣ́ра ᲂу҆́бѡ любо́вїю содѣ́йствꙋема, вели́ка глави́зна добродѣ́телемъ.</p>
<p>к҃в. Вѣ́ры глꙋби́на и҆спытꙋ́ема, ᲂу҆́бѡ волнꙋ́етсѧ: просты́мъ же зало́гомъ зрѧ́щаѧсѧ, ᲂу҆тиша́етсѧ. Забве́нїе бо ѕлы̑мъ сꙋ́щи вода̀, глꙋбинꙋ̀ вѣ́ры не терпи́тъ ѿ лꙋка́выхъ мы́слей зрѣ́тисѧ: простото́ю ᲂу҆́бѡ мы́сли, въ тѣ́хъ да пла́ваемъ вода́ми рече́нными, да во приста́нище си́це доспѣ́емъ бж҃їѧ хотѣ́нїѧ.</p>
<p>к҃г. Никто́же мо́жетъ люби́ти, и҆лѝ вѣ́ровати и҆́скреннѣ, ра́звѣ а҆́ще и҆́мать самаго̀ себѐ ѡ҆глаго́льника. Є҆гда́ бо со́вѣсть <anchor type="page" number="802"/> на́ша себѐ ѡ҆бличе́нми возмꙋща́етъ, не ктомꙋ̀ ᲂу҆́мъ попꙋща́етсѧ воню̀ премі́рныхъ бла̑гъ ѡ҆щꙋща́ти, но а҆́бїе въ сомнѣ́нїе дѣ́литсѧ, те́плѣ ᲂу҆́бѡ двиза́тисѧ предвари́вшимъ и҆скꙋ́сомъ вѣ́ры жела́ѧ: не могі́й же тꙋ́ю въ чꙋ́вствѣ се́рдца любо́вїю прїѧ́ти, разли́чныхъ ра́ди стрѣка́нїй, ꙗ҆́коже рече́сѧ, ѡ҆блича́ющей со́вѣсти: ѻ҆ба́че ѡ҆чи́щше себѐ теплѣ́йшимъ внима́нїемъ, со мно́жайшимъ и҆скꙋ́сомъ, со бг҃омъ жела́емое на́чнемъ.</p>
<p>к҃д. Ꙗ҆́коже ко мни̑мымъ на́мъ дѡ́брымъ, нꙋ́жднѣ нѣ́кагѡ тѣлє́снаѧ пред̾ꙋбѣжда́ютъ чꙋ̑вства: си́це къ неви̑димымъ на́мъ благи̑мъ ᲂу҆́мное двиза́нїе ѡ҆бы́че, є҆гда̀ бж҃е́ственныѧ вкꙋ́ситъ бла́гости, наставлѧ́ти своѐ чꙋ́вство. Ко́емждо бо своего̀ сро́дїѧ всѧ́чески жела́етъ, дꙋша̀ ᲂу҆́бѡ, ꙗ҆́кѡ безпло́тна, небе́сныхъ го́рнихъ бла̑гъ: тѣ́ло же, ꙗ҆́кѡ пе́рсть, землены́ѧ сла́дости. Подви́гнемсѧ ᲂу҆̀бо вни́ти во и҆скꙋ́съ невеще́ственнагѡ чꙋ́вствїѧ непреле́стнѣ, превы́ше веще́ственнагѡ, трꙋды̑ тонча́йшими.</p>
<p>к҃є. Є҆ди́но ᲂу҆̀бо бы́ти чꙋ́вство є҆сте́ственно, са́мое дѣ́йство ᲂу҆чи́тъ ст҃а́гѡ ра́зꙋма, во два́ же дѣ̑йства про́чее, преслꙋша́нїѧ ра́ди а҆да́мова раздѣли́сѧ, дрꙋго́е же просто́е, є҆́же ѿ ст҃а́гѡ дх҃а си́лы быва́етъ, є҆го́же не всѧ́къ мо́жетъ вѣ́дѣти, ра́звѣ є҆ди́ни, и҆̀же житїѧ̀ сегѡ̀ ма́ннꙋ, наде́жды ра́ди бꙋ́дꙋщихъ бла̑гъ презрѣ́вше сла́дцѣ, и҆ всѧ̑ тѣле́сныхъ чꙋ́вствъ жела̑нїѧ въ воздержа́нїи и҆зсꙋши́ша. Въ си́хъ бо є҆ди́нѣхъ благомо́щнѣ ᲂу҆́мъ безпеча́лїемъ дви́жимь бж҃е́ственныѧ бла́гости неизречє́нныѧ разꙋмѣ́ти мо́жетъ: тѣ́мже по мѣ́рѣ своегѡ̀ преспѣ́ѧнїѧ, и҆ тѣ́лꙋ тогда̀ преподае́тъ своѧ̑ ра́дѡсти, безмѣ́рнымъ нѣ́кїимъ сло́вомъ любвѐ и҆сповѣ́данїѧ ра́дꙋѧсѧ. На того́ бо речѐ, ᲂу҆пова̀ се́рдце моѐ, и҆ помо́же мѝ: и҆ процвѣтѐ пло́ть моѧ̀, и҆ во́лею мое́ю и҆сповѣ́мсѧ є҆мꙋ̀<footnote lang="cu">Ѱал. к҃з, ст. з҃.</footnote>: тогда́ бо бы́вшаѧ ра́дость дꙋшѝ и҆ тѣ́лꙋ воспомина́нїе є҆́сть неле́стно нетлѣ́ннагѡ житїѧ̀.</p>
<p>к҃ѕ. Неволнꙋ́емꙋ при́снѡ подоба́етъ храни́ти мы́сль подвиза́ющымсѧ, да ꙗ҆́коже въ тꙋ́ю текꙋ́щыѧ по́мыслы ᲂу҆́мъ разсꙋжда́ѧ <anchor type="page" number="803"/> дѡ́брыѧ ᲂу҆̀бо и҆ бг҃опѡ́сланныѧ, въ сокро́вищахъ па́мѧти полага́етъ: стрѡ́потныѧ же и҆ бѣсови̑дныѧ внѣ̀ нѣ́гдѣ є҆сте́ственныхъ сокро́вищъ ѿме́щетъ. И҆ въ мо́ри бо ᲂу҆тиша́емомъ, да́же до глꙋбины̀ тогѡ̀ движе́нїѧ ѿ и҆̀же ры́бы ловѧ́щихъ зри́тсѧ, ꙗ҆́кѡ ни є҆ди́на тѣ̑мъ ника́коже ᲂу҆таи́тсѧ тогда̀, и҆̀же та́мѡ преходѧ́щихъ живо́тныхъ стезѧ̀. Є҆гда́ же бо ѿ бꙋ́ри возмꙋща́етсѧ, сокрыва́етъ смꙋщє́нїѧ дрѧ́хлостїю, ꙗ҆̀же во смире́нїи тишины̀ зрѣ́тисѧ любоче́ствоваше. тѣ́мже и҆ пра́зднꙋ сꙋ́щꙋ хи́трость тогда̀ ви́димъ, и҆̀же лови́твы кѡ́зни простира́ющихъ. Є҆́же ᲂу҆́бѡ и҆ ᲂу҆мꙋ̀ зри́тельнꙋ приключа́етсѧ всѧ́кѡ страда́ти: наипа́че є҆гда̀ ѿ гнѣ́ва непра́ведна, глꙋбина̀ дꙋше́внаѧ смꙋща́етсѧ.</p>
<p>к҃з. Ма́лыхъ є҆́сть ѕѣлѡ̀, є҆́же всѧ̑ своѧ̑ ѻ҆па́снѡ вѣ́дѣти согрѣшє́нїѧ, и҆ тѣ́хъ, и҆́хже никогда́ же ᲂу҆́мъ восхища́етсѧ ѿ па́мѧти бж҃їѧ. И҆́мже ѡ҆́бразомъ ѻ҆́чи на́ши тѣлє́сныѧ, є҆гда̀ ᲂу҆́бѡ здра́вствꙋютъ, всѧ̑ зрѣ́ти да́же и҆ лета́ємыѧ комарѝ и҆лѝ мꙋ̑шицы по воздꙋ́хꙋ мо́гꙋтъ: є҆гда́ же ѿ мꙋ́тности и҆лѝ и҆зли́тїѧ нѣ́коегѡ покрыва́еми сꙋ́ть, а҆́ще ᲂу҆́бѡ и҆ вели́ко что̀ бꙋ́детъ ѿ си́хъ срѣта́емыхъ, то̀ и҆ сїѐ то́нцѣ зрѧ́тъ: ма̑лаѧ же и҆ не разꙋмѣва́ютъ чꙋ́вствомъ ви́дительнымъ. Си́це и҆ дꙋша̀, а҆́ще ᲂу҆́бѡ є҆́же ѿ мїролю́бїѧ се́й слꙋчи́вшеесѧ помраче́нїе, внима́нїемъ и҆стончава́етъ, и҆ ꙗ҆̀же ѕѣлѡ̀ сеѧ̀ ма̑лаѧ согрѣшє́нїѧ, ꙗ҆́кѡ вели̑ка вмѣнѧ́ющи, сле́зы на сле́зы во мно́зѣ благодаре́нїи непреста́ннѡ и҆зно́ситъ: пра́веднїи бо, речѐ, и҆сповѣ́дѧтсѧ и҆́мени твоемꙋ̀<footnote lang="cu">Ѱал. рл҃ѳ, ст. д҃і.</footnote>. А҆́ще ли же въ мїрско́й молвѣ̀ пребыва́етъ любо́внѣ, тогда́ бо, а҆́ще что̀ и҆ ᲂу҆бі́йственно, и҆лѝ мно́гагѡ досто́йно мꙋче́нїѧ содѣва́етъ, то̀ и҆ сїѐ є҆два̀ зна́етъ: и҆на̑ѧ же согрѣшє́нїѧ нижѐ назна́менати мо́жетъ: но ꙗ҆́кѡ и҆справлє́нїѧ сїѧ̑ мно́гащи вмѣнѧ́етъ: тѣ́мже ѡ҆ тѣ́хъ и҆ прилѣ́жнѣе сло́во творѧ́щи, ѻ҆каѧ́ннаѧ, не стыди́тсѧ.</p>
<p>к҃и. Оу҆́мъ ѡ҆чи́стити є҆ди́номꙋ ст҃о́мꙋ дх҃ꙋ є҆́сть сво́йственно. А҆́ще бо не вни́детъ крѣ́пкїй, и҆ плѣни́тъ и҆ свѧ́жетъ хи́щника, ника́коже плѣ́нъ свободи́тсѧ. Подоба́етъ ᲂу҆̀бо всѣ́ми добродѣ́тельми, <anchor type="page" number="804"/> наипа́че же ми́ромъ дꙋше́внымъ поко́ити дх҃ъ ст҃ы́й, да свѣти́льникъ ра́зꙋма и҆́мамы въ на́съ ꙗ҆влѧ́ема всегда̀: сїѧ́ющꙋ бо томꙋ̀ непреста́ннѡ во храни́льницахъ дꙋше́вныхъ, не то́кмѡ ꙗ҆влѧ́еми быва́ютъ во ᲂу҆мѣ̀ го́рцїи ѻ҆́нїи и҆ те́мнїи ѿ бѣсѡ́въ прило́зи, но и҆ и҆знемога́ютъ ѕѣлѡ̀, ѡ҆блича́еми ѿ ст҃а́гѡ ѻ҆́нагѡ свѣ́та. Сегѡ́ бо ра́ди и҆ а҆по́столъ глаго́летъ: дх҃а не ᲂу҆гаша́йте<footnote lang="cu">а҃ Сол. гл. є҃, ст. ѳ҃і.</footnote>: вмѣ́стѡ не ѕлодѣ́йствꙋюще, и҆лѝ ѕло̀ помышлѧ́юще, ѡ҆печалѧ́ете ст҃а́гѡ дх҃а бла́гость: да не лиши́тесѧ спобо́рника ѻ҆́ныѧ свѣщѝ. Не бо̀, и҆́же присносꙋ́щный и҆ животво́рный, ᲂу҆гаса́етъ: но ѻ҆́нагѡ ѡ҆печале́нїе, си́рѣчь ѿвраще́нїе дрѧ́хлъ, и҆ несїѧ́теленъ ᲂу҆́мъ ѡ҆ставлѧ́етъ ра́зꙋма.</p>
<p>к҃ѳ. Є҆ди́но ᲂу҆̀бо, ꙗ҆́коже рече́сѧ, чꙋ́вство бы́ти є҆сте́ственно дꙋшѝ, пѧ́ть бо є҆ди́ною тѣ́ла на́шегѡ ра́знствишасѧ потре́бами, всест҃ы́й и҆ человѣколюби́вый ᲂу҆́читъ на́съ дх҃ъ бж҃їй: сораздѣлѧ́етсѧ же сїѐ ѿ преслꙋша́нїѧ прибы́вшагѡ ра́ди поползнове́нїѧ ᲂу҆ма̀, са́мыми дꙋше́вными движе́ньми. Сегѡ̀ ра́ди ѻ҆́во ᲂу҆̀бо стра́стной соѿво́дитсѧ є҆ѧ̀ ча́сти, ѿню́дꙋже вре́менныхъ благи́хъ сла́достнѣ чꙋ́вствꙋетъ: ѻ҆́во же слове́сномꙋ є҆ѧ̀ и҆ ᲂу҆́мномꙋ мно́гажды сора́дꙋетсѧ движе́нїю, поне́же къ небє́снымъ добро́тамъ, є҆гда̀ цѣломꙋ́дрствꙋемъ, ᲂу҆́мъ на́шъ тещѝ жела́етъ. А҆́ще ᲂу҆̀бо во ѻ҆бы́чай прїи́демъ, є҆́же преѡби́дѣти мі́ра сегѡ̀ бога́тство: тогда̀ возмо́жемъ и҆ землено́е дꙋшѝ жела́нїе, слове́сномꙋ є҆ѧ̀ зало́гꙋ совокꙋпи́ти, прїѡбще́нїю всест҃а́гѡ дх҃а сїѐ ᲂу҆строѧ́ющꙋ въ на́съ. А҆́ще бо не тогѡ̀ бж҃ество̀ дѣ́йственнѣ, ꙗ҆̀же се́рдца на́шегѡ храни̑лища ѡ҆зари́тъ, не возмо́жемъ ᲂу҆̀бо во нераздѣ́льнѣ чꙋ́вствѣ, си́рѣчь всецѣ́лымъ зало́гомъ вкꙋси́ти блага́гѡ.</p>
<p>л҃. Чꙋ́вство є҆́сть ᲂу҆ма̀, вкꙋше́нїе ѻ҆па́снѡ разсꙋжда́емыхъ. И҆́мже бо ѡ҆́бразомъ вкꙋси́тельнымъ на́шимъ чꙋ́вствомъ тѣ́ла, дѡ́браѧ ѿ ѕлы́хъ неле́стнѣ во вре́мѧ здра́вїѧ разсꙋжда́юще, благи́хъ жела́емъ: та́кѡ и҆ ᲂу҆́мъ на́шъ, є҆гда̀ бл҃гомо́щнѣ, и҆ во мно́зѣ безпеча́лїи двиза́тисѧ на́чнетъ, мо́жетъ и҆ бж҃е́ственнагѡ ᲂу҆тѣше́нїѧ <anchor type="page" number="805"/> бога́тнѣ разꙋмѣ́ти, и҆ ѿ проти́внагѡ никогда́же совосхища́тисѧ. Ꙗ҆́коже бо тѣ́ло, земны́хъ вкꙋша́ѧ сла́достей и҆́мать и҆скꙋ́съ чꙋ́вствїѧ без̾ погрѣше́нїѧ: си́це и҆ ᲂу҆́мъ, є҆гда̀ вы́шше плотска́гѡ хо́дитъ мꙋдрова́нїѧ, мо́жетъ вкꙋша́ти неле́стнѣ ᲂу҆тѣше́нїе ст҃а́гѡ дх҃а: вкꙋси́те бо, речѐ, и҆ ви́дите, ꙗ҆́кѡ бла́гъ гдⷭ҇ь<footnote lang="cu">Ѱал. л҃г, ст. ѳ҃.</footnote>: и҆ и҆мѣ́ти па́мѧть вкꙋше́нїѧ, дѣ́йствїѧ ра́ди любвѐ неѡскꙋ́днѣ, внегда̀ и҆скꙋша́ти непогрѣ́шнѣ ра́знствꙋємаѧ по глаго́лющемꙋ ст҃о́мꙋ а҆пⷭ҇лꙋ: и҆ ѡ҆ се́мъ молю̀, да любо́вь ва́ша є҆щѐ па́че и҆ па́че и҆збы́точествꙋетъ въ ра́зꙋмѣ, и҆ во всѧ́комъ чꙋ́вствѣ, во є҆́же и҆скꙋша́ти на́мъ ра́знствꙋємаѧ<footnote lang="cu">Фїлїп. гл. а҃, ст. ѳ҃.</footnote>.</p>
<p>л҃а. Є҆гда̀ ᲂу҆́мъ на́шъ начне́тъ ѡ҆щꙋща́ти всест҃а́гѡ дх҃а ᲂу҆тѣше́нїе, тогда̀ и҆ сатана̀ ꙗ҆́вльсѧ во сла́дцѣ нѣ́которомъ чꙋ́вствѣ въ нощнѣ́мъ безмо́лвїи, є҆гда̀ кто̀ ꙗ҆́коже въ со́нное нѣ́кое то́нкое прихо́дитъ преложе́нїе, и҆ дꙋ́шꙋ ᲂу҆тѣша́етъ. И҆ а҆́ще ᲂу҆́бѡ въ те́плѣй ѕѣлѡ̀ па́мѧти ѡ҆брѧ́щетсѧ ᲂу҆́мъ, содержа́й ст҃о́е и҆́мѧ гдⷭ҇а і҆и҃са, и҆ ꙗ҆́коже ѻ҆рꙋ́жїемъ ѡ҆полча́етсѧ на пре́лесть всест҃ы́мъ и҆ пресла́внымъ и҆́менемъ ѻ҆́нѣмъ: ѿхо́дитъ ᲂу҆́бѡ лсте́цъ пре́лести, про́чее же во ра́ть ꙗ҆вле́ннꙋ возгара́етсѧ на дꙋ́шꙋ: тѣ́мже ᲂу҆́мъ разꙋмѣва́ѧ ѻ҆па́снѣйше ле́сть лꙋка́вагѡ, мно́жае во и҆скꙋ́съ преспѣва́етъ разсꙋжде́нїѧ.</p>
<p>л҃в. Благо́е ᲂу҆тѣше́нїе, и҆лѝ бдѧ́щꙋ тѣ́лꙋ быва́етъ, и҆лѝ и҆ въ со́нное нѣ́кое хотѧ́щꙋ приходи́ти зна́менїе, є҆гда̀ кто̀ въ те́плѣй па́мѧти бж҃їей, ꙗ҆́кѡ прилѣпле́нъ бꙋ́детъ тогѡ̀ любвѝ: ле́стное же, въ то́нокъ нѣ́кїй при́снѡ, ꙗ҆́коже рѣ́хъ, со́нъ приходѧ́щꙋ подви́жникꙋ, со сре́днею па́мѧтїю бж҃їею. Ѻ҆́во ᲂу҆́бѡ ꙗ҆́кѡ ѿ бг҃а сꙋ́щи, ꙗ҆вле́ннѡ дꙋ́шы и҆̀же благоче́стїѧ подви́жникѡвъ во и҆злїѧ́нїи мно́зѣ дꙋшѝ, ᲂу҆тѣша́ти къ любвѝ хо́щетъ: ѻ҆́во же, поне́же на вѣ́трѣ нѣ́коемъ, пре́лєсти развѣва́ти дꙋ́шꙋ ѡ҆бы́че, ᲂу҆крада́ти сно́мъ тѣле́снымъ и҆скꙋ́съ чꙋ́вствїѧ, здра́вствꙋющагѡ ᲂу҆ма̀ ѡ҆ па́мѧти бж҃їей начина́етъ. А҆́ще ᲂу҆́бѡ ѡ҆брѧ́щетсѧ ᲂу҆́мъ, ꙗ҆́коже рѣ́хъ, воспомина́ѧ частѣ́йше гдⷭ҇а і҆и҃са, расточа́етъ ᲂу҆́бѡ <anchor type="page" number="806"/> дыха́нїе ѻ҆́ное сладкови́дное вра́жїе: ра́дꙋѧсѧ же, во є҆́же на того̀ дви́жетсѧ ра́ть, ꙗ҆́кѡ ѻ҆рꙋ́жїе и҆мѣ́ѧ про́чее десно́е со благода́тїю, ю҆́же ѿ и҆скꙋ́са похвалꙋ̀.</p>
<p>л҃г. А҆́ще несомнѣ́ннымъ и҆ немечта́тельнымъ движе́нїемъ дꙋша̀ къ любвѝ возжиза́тисѧ на́чнетъ бж҃їей, влекꙋ́щи ꙗ҆́кѡ и҆ тѣ́ло во глꙋбинꙋ̀ любвѐ ѻ҆́ныѧ неизрече́нныѧ, и҆лѝ бдѧ́щи, и҆лѝ, и҆́мже рѣ́хъ ѡ҆́бразомъ, въ со́нъ грѧдꙋ́щꙋ, и҆́же ѿ ст҃ы́ѧ благода́ти дѣ́йствꙋемꙋ, ничто́же и҆́но тогда̀ разꙋмѣва́ющи, ра́звѣ сїѐ то́чїю, въ не́мже є҆́же дви́жетсѧ, вѣ́дѣти подоба́етъ, ст҃а́гѡ дх҃а бы́ти дѣ́йствїе: ᲂу҆слажда́ема бо всѧ̀ ѿ ѻ҆́ныѧ неизрече́нныѧ сла́дости, ничто́же и҆́но мо́жетъ тогда̀ разꙋмѣ́ти: поне́же непреста́нною нѣ́коею весели́тсѧ ра́достїю. А҆́ще ли сомнѣ́нїе ѿню́дъ, и҆лѝ скве́рнꙋю нѣ́которꙋю мы́сль ᲂу҆́мъ тогда̀ дѣ́йствовати начне́тъ, и҆лѝ а҆́ще и҆ ст҃о́е прїе́млетъ и҆́мѧ ко ѿгна́нїю ѕла́гѡ, а҆ не па́че къ любвѝ то́кмѡ бж҃їей, подоба́етъ разꙋмѣ́ти, ꙗ҆́кѡ ѿ преле́стника є҆́сть ѻ҆́ное ᲂу҆тѣше́нїе, ра́дости зна́менїе: ра́дость же ѻ҆́на неизвѣ́стна є҆́сть и҆ некрѣпка̀ всѧ̀ хотѧ́щꙋ прелюбодѣ́йствовати дꙋшѝ на́шеѧ врагꙋ̀. Є҆гда́ бо ви́дитъ ᲂу҆ма̀ и҆скꙋ́сомъ своегѡ̀ чꙋ́вствїѧ ѻ҆па́снѣ хва́лѧщасѧ, тогда̀ ᲂу҆тѣше́ньми нѣ́кїими, ꙗ҆́коже рече́сѧ, бл҃гоѧвле́нными призыва́етъ дꙋ́шꙋ, да разне́сшисѧ въ себѣ̀ ѿ сла́быѧ ѻ҆́ныѧ и҆ мо́крыѧ<footnote lang="cu">вла́жныѧ.</footnote> сла́дости, не познава́емо є҆́й бꙋ́детъ примѣше́нїе льсти́вагѡ: ѿ сегѡ̀ ᲂу҆́бѡ да разꙋмѣ́емъ дх҃ъ и҆́стинный, и҆ дх҃ъ ле́стчїй. Не мо́щно же ᲂу҆́бѡ, и҆лѝ бж҃е́ственныѧ бла́гости въ ра́зꙋмѣ вкꙋси́ти комꙋ̀, и҆лѝ бѣсѡ́вскїѧ го́рєсти разꙋ́мнѣ и҆стѧза́ти, а҆́ще кто̀ себѐ не и҆звѣсти́тъ: благода́ти ᲂу҆́бѡ во глꙋбинꙋ̀ ᲂу҆ма̀ всели́тисѧ, лꙋка̑вымъ же дꙋховѡ́мъ при ᲂу҆десѣ́хъ серде́чныхъ гнѣзди́тисѧ: поне́же никогда́ же хотѧ́тъ ѿ человѣ̑къ позна́тисѧ ꙗ҆́снѡ бѣ́сове, да не ᲂу҆́мъ сїѐ са́мое ѡ҆щꙋти́тъ, и҆ ᲂу҆вѣ́дѣвъ ѻ҆па́снѣ, па́мѧтїю бж҃їею на тѣ́хъ воѡрꙋжа́етсѧ.</p>
<p>л҃д. И҆́на є҆́сть є҆сте́ственнаѧ любо́вь дꙋшѝ, и҆ и҆́на ꙗ҆́же ѿ ст҃а́гѡ дх҃а є҆́й прибыва́етъ. Ѻ҆́ва ᲂу҆́бѡ, є҆гда̀ хо́щемъ, ѿ на́шеѧ <anchor type="page" number="807"/> во́ли ᲂу҆мѣ́реннѣ дви́житсѧ: тѣ́мже и҆ ᲂу҆до́бнѣ ѿ лꙋка́выхъ дꙋхѡ́въ, є҆гда̀ не крѣ́пкѡ держи́мъ, на́ше произволе́нїе расхища́етсѧ. Ѻ҆́ва же толи́кѡ воспалѧ́етъ дꙋ́шꙋ къ любвѝ бж҃їей, ꙗ҆́кѡ всѧ̑ тогда̀ є҆́же дꙋшѝ ча̑сти бж҃е́ственномꙋ жела́нїю прилѣплѧ́ютсѧ неизглаго́ланною бла́гостїю, въ безмѣ́рнѣй нѣ́коей простотѣ̀ залежа́нїѧ<footnote lang="cu">завѣща́нїѧ.</footnote>: ꙗ҆́кѡ бо въ зача́тїи ѿ дх҃о́внагѡ дѣ́йствїѧ ᲂу҆́мъ тогда̀ бы́въ, и҆сто́чникъ нѣ́кїй любвѐ и҆сточа́етъ, и҆ ра́дость нелицемѣ́рнꙋю.</p>
<p>л҃є. Ꙗ҆́коже мо́ре, є҆гда̀ возмꙋща́етсѧ, возлива́емꙋ ма́слꙋ, є҆стество̀ своѐ вѣ́сть покарѧ́ти, ма́стїю тогѡ̀ побѣжда́ѧ бꙋ́рю: си́це и҆ дꙋша̀ на́ша, є҆гда̀ ѿ бла́гости напоѧ́етсѧ ст҃а́гѡ дх҃а, сла́достнѣ ᲂу҆тиша́етсѧ, ра́дꙋющисѧ бо побѣжда́етсѧ, по глаго́лющемꙋ ст҃о́мꙋ: ѻ҆ба́че бг҃ꙋ повини́сѧ, дꙋшѐ моѧ̀<footnote lang="cu">Ѱал. ѕ҃і, ст. ѕ҃.</footnote>: ѡ҆сѣнѧ́ющꙋ тꙋ́ю ѻ҆́ною благо́ю и҆ неизрече́нною бла́гостїю. Сегѡ̀ ра́ди ᲂу҆́бѡ тогда̀, какова̑ѧ ли́бо раздража̑нїѧ бѣ́сове ни ᲂу҆хищрѧ́ютъ на дꙋ́шꙋ, не гнѣвли́ва и҆ без̾ смꙋще́нїѧ пребыва́етъ, и҆ всѧ́кїѧ и҆спо́лнена ра́дости: въ сїе́ же та́кѡ не прихо́дитъ, ни пребыва́етъ, а҆́ще не стра́хомъ бж҃їимъ свою̀ дꙋ́шꙋ непреста́ннѣ ᲂу҆слади́тъ: подвиза́ющымсѧ бо ви́дъ нѣ́кїй прино́ситъ чистоты̀ стра́хъ гдⷭ҇а і҆и҃са: стра́хъ бо, речѐ, гдⷭ҇нь чи́стъ, пребыва́ѧй во вѣ́къ вѣ́ка<footnote lang="cu">Ѱал. и҃і, ст. і҃.</footnote>.</p>
<p>л҃ѕ. Никто́же слы́ша чꙋ́вство ᲂу҆ма̀, ви́димѣй томꙋ̀ сла́вѣ бж҃їей ꙗ҆ви́тисѧ да ᲂу҆пова́етъ: ѡ҆щꙋща́ти бо рѣ́хомъ, є҆гда̀ ѡ҆чища́етъ дꙋ́шꙋ, во неизрече́ннѣмъ нѣ́коемъ вкꙋше́нїи бж҃е́ственнагѡ ᲂу҆тѣше́нїѧ не ꙗ҆влѧ́тисѧ же се́й что̀ неви́димыхъ: поне́же ны́нѣ вѣ́рою хо́димъ, ꙗ҆́коже блаже́нный па́ѵелъ глаго́летъ, а҆ не видѣ́нми<footnote lang="cu">в҃ Корі́н. гл. є҃, ст. з҃.</footnote>. А҆́ще ᲂу҆̀бо ꙗ҆ви́тсѧ нѣ́которомꙋ ѿ подвиза́ющихсѧ, и҆лѝ свѣ́тъ, и҆лѝ ѡ҆́бразъ кі́й ѻ҆гневи́денъ, и҆лѝ гла́съ, никогда́же да прїи́метъ таково́е видѣ́нїе: пре́лесть бо є҆́сть ꙗ҆вле́нна вра́жїѧ: є҆́же ᲂу҆́бѡ мно́зи пострада́вше ꙗ҆́кѡ ѿ невѣ́дѣнїѧ, преврати́шасѧ пꙋтѝ и҆́стиннагѡ. Мы́ же сїѧ̑ разꙋмѣва́юще да бꙋ́демъ: ꙗ҆́кѡ є҆ли́кѡ хо́димъ во тлѣ́нномъ се́мъ тѣ́лѣ, ѿхо́димъ бг҃а, си́рѣчь ви́димѡ, и҆ самѣ́хъ ре́кше небе́сныхъ є҆гѡ̀ чꙋде́съ зрѣ́ти не мо́жемъ.</p>
<p><anchor type="page" number="808"/>л҃з. И҆̀же бо въ любвѝ бж҃їей ꙗ҆влѧ́ємаѧ дꙋшѝ сѡ́нїѧ здра́вствꙋющїѧ дꙋшѝ нѣ́какѡ сꙋ́ть неле́стнїи и҆з̾ѧви́телїе: тѣ́мже нижѐ ѿ и҆на́гѡ ѡ҆́браза во дрꙋгі́й ѡ҆́бразъ прелага́ютсѧ, нижѐ ᲂу҆́бѡ ᲂу҆страша́ютъ чꙋ́вство, нижѐ смѣю́тсѧ, и҆лѝ дрѧ́хли быва́ютъ внеза́пꙋ, но со всѧ́кою кро́тостїю дꙋшѝ приближа́ютсѧ, дꙋхо́внагѡ тꙋ́ю и҆сполнѧ́ютъ весе́лїѧ: тѣ́мже и҆ по возбꙋжде́нїи тѣ́ла, мно́гимъ жела́нїемъ и҆́щетъ дꙋша̀ ра́дости сна̀, бѣсѡ́вскаѧ же мечта̑нїѧ, во всѣ́хъ проти́внѡ и҆́мꙋтъ: не бо̀ пребыва́ютъ въ то́мжде ѡ҆́бразѣ, нижѐ зра́къ немѧте́женъ во мно́зѣ показꙋ́ютъ. Є҆́же бо ѿ произволе́нїѧ ᲂу҆́бѡ не и҆мꙋ́ще, ѿ своеѧ́ же прїе́млюще то́чїю пре́лести, ᲂу҆довлетвори́ти тѣ́ми на мно́зѣ не мо́гꙋтъ: но и҆ вели̑каѧ глаго́лютъ, и҆ претѧ́тъ же вѧ̑щшаѧ, въ во́инскїй ви́дъ себѐ мно́гажды преѡбразꙋ́юще, и҆ногда́ же и҆ припѣва́ютъ со восклица́нїемъ дꙋшѣ̀: тѣ́мже познава́ѧ тѣ́хъ ᲂу҆́мъ, є҆гда̀ трезви́тсѧ, въ восто́рзѣ бы́въ возбꙋжда́етъ тѣ́ло: и҆ногда́ же и҆ ра́дꙋетсѧ, ꙗ҆́кѡ ле́сть тѣ́хъ разꙋмѣ́ти возмо́гъ: сегѡ̀ ра́ди въ са́момъ то́мъ снѣ̀ мно́гажды ѡ҆блича́ѧ тѣ́хъ, во гнѣ́въ тѣ́хъ вели́къ подви́жетъ. Ѻ҆ба́че є҆́сть, є҆гда̀ и҆ блазі́и сны̀, ра́дость ᲂу҆́бѡ не прино́сѧтъ дꙋшѣ̀, ско́рбь же є҆́й ѻ҆со́бнꙋю творѧ́тъ, и҆ неболѣ́зненꙋ сле́зꙋ: сїе́ же быва́етъ при ѻ҆́нѣхъ, и҆̀же во мно́гое смиренномꙋ́дрїе приспѣва́ющихъ.</p>
<p>л҃и. Рѣ́хомъ же мы̀, ꙗ҆́кѡ ѿ и҆̀же во и҆скꙋ́сѣ бы́вшихъ слы́шахомъ, дѡ́брымъ и҆ ѕлы̑мъ снѡ́мъ разсꙋжде́нїе: на́мъ же довлѣ́етъ къ добродѣ́тели вели́кой, є҆́же ни є҆ди́номꙋ ѿню́дъ повинова́тисѧ мечта́нїю: сѡ́нїѧ бо ꙗ҆́кѡ вѧ́щше ничто́же и҆́но сꙋ́ть, но і҆́дѡли пѡ́мыслъ ле́стныхъ, и҆лѝ па́ки, ꙗ҆́коже рече́сѧ, бѣсѡ́вскаѧ нарꙋга̑нїѧ. Є҆гда́ же а҆́ще и҆ ѿ бж҃їѧ бла́гости по́слетсѧ на́мъ видѣ́нїе когда̀, и҆ не прїе́млемъ то́е, не ᲂу҆́бѡ на ны̀ и҆́же многолюби́мый і҆и҃съ гдⷭ҇ь прогнѣ́ваетсѧ за сїѐ: вѣ́сть бо, ꙗ҆́кѡ прельще́нїй ра́ди бѣсо́вскихъ въ сїѐ прихо́димъ. Предрече́нное ᲂу҆̀бо разсꙋжде́нїе ꙗ҆́вственно є҆́сть, прилꙋча́етсѧ же и҆ ѿ совосхище́нїѧ нѣ́коегѡ невѣ́дѣтельнѣ ѡ҆скверни́тисѧ дꙋшѝ: є҆гѡ́же и҆ кромѣ̀ никто́же, ꙗ҆́коже мню̀, ѡ҆брѧ́щетсѧ погꙋби́ти слѣ́дъ ѻ҆па́снагѡ разꙋмѣ́нїѧ, и҆ вѣ́ровати ѕлы̑мъ ꙗ҆́кѡ дѡ́брымъ.</p>
<p><anchor type="page" number="809"/>л҃ѳ. Да бꙋ́детъ же ко ᲂу҆каза́нїю на́мъ ве́щь при́тчею: ра́бъ, ѿ влады́ки въ нощѝ по ѿше́ствїи и҆з̾ до́мꙋ своегѡ̀, и҆ по мно́зѣмъ коснѣ́нїи пред̾ враты̀ хра́мины зовꙋ́щїй, и҆ и҆звѣ́стнѣ не познава́ѧ, є҆мꙋ́же ѿверзе́нїе двере́й весьма̀ ѿве́рже ра́бъ: боѧ́шесѧ бо, да не подо́бїемъ тогѡ̀ гла́са совосхи́тивсѧ, ѕлодѣ́ѧ прїи́метъ, и҆ преда́тель ꙗ҆ви́тсѧ, и҆́же є҆мꙋ̀ ввѣ́ренныхъ и҆мѣ́нїй. На́ньже не то́кмѡ не разгнѣ́васѧ господи́нъ є҆гѡ̀, дне́ви бы́вшꙋ, но и҆ мнѡ́гимъ похвала́мъ сподо́би, ꙗ҆́кѡ и҆ влады́чный гла́съ, пре́лесть бы́ти непщева̀, не хотѧ̀ что̀ тогѡ̀ и҆мѣ́нїй погꙋби́ти.</p>
<p>м҃. Є҆гда́ бо ᲂу҆́мъ начне́тъ ча́стѡ ѿ бж҃е́ственнагѡ свѣ́та дѣ́йствоватисѧ ꙗ҆вле́ннѣ, тако́въ ве́сь быва́етъ, ꙗ҆́коже сво́й свѣ́тъ са́мый бога́тнѣ зрѣ́ти, не подоба́етъ ѡ҆ то́мъ сомнѣ́тисѧ: сїе́ бо весьма̀ быва́етъ, є҆гда̀ си́ла дꙋшѝ воз̾ѡблада́етъ страстьмѝ. А҆ и҆́же всѧ́кѡ є҆́же во ѡ҆́бразѣ томꙋ̀ ꙗ҆влѧ́емо, и҆лѝ свѣ́тъ и҆лѝ ꙗ҆́кѡ ѻ҆́гнь, ѿ вра́жїѧ ѕлохи́трства быва́етъ: бж҃е́ственный бо па́ѵелъ сказꙋ́етъ ꙗ҆́вѣ, во а҆́гг҃ла свѣ́тла того̀, глаго́летъ, преѡбража́тисѧ<footnote lang="cu">в҃ Кор. гл. а҃і, ст. д҃і.</footnote>. Не подоба́етъ ѡ҆ таково́й наде́жди комꙋ̀ ᲂу҆твержда́тисѧ по́стническое провожда́ющымъ житїѐ, да не сатана̀ гото́вꙋ ѡ҆брѧ́щетъ дꙋ́шꙋ ѿсю́дꙋ въ восхище́нїе: но да доспѣ́емъ то́чїю во всѧ́комъ чꙋ́вствѣ и҆ и҆звѣще́нїи се́рдца возлюби́ти бг҃а, є҆́же є҆́сть все́ю дꙋше́ю, и҆ всѣ́мъ се́рдцемъ, и҆ все́ю мы́слїю. И҆́же бо въ сїѐ доспѣ́вый, благода́ти бж҃їей содѣ́йствꙋющей, таковы́й ѿхо́дитъ мі́ра, а҆́ще и҆ посредѣ̀ мі́ра хо́дитъ.</p>
<p>м҃а. Послꙋша́нїе, пе́рвое ᲂу҆́бѡ во всѣ́хъ за́повѣдехъ новонача̑льнымъ, добро̀ є҆́сть разꙋмѣ́ти: поне́же бо ѿлага́етъ киче́нїе, ражда́етъ же на́мъ смиренномꙋ́дрїе: тѣ́мже вхо́дъ и҆ две́рь быва́етъ, и҆́же тогѡ̀ держа́щымсѧ сла́дцѣ, є҆́же ко бг҃ꙋ любвѐ. Сїѐ ѿложѝ а҆да́мъ, во глꙋбо́кїй поползе́сѧ та́ртаръ: семꙋ́же рачи́тель бы́въ гдⷭ҇ь, смотре́нїѧ сло́вомъ да́же до крⷭ҇та̀ и҆ сме́рти послꙋшли́въ бы́въ своемꙋ̀ ѻ҆ц҃ꙋ̀<footnote lang="cu">Фїлїп. гл. в҃, ст. и҃.</footnote>, а҆́ще и҆ ни въ чесо́мже сы́й ме́нши тогѡ́жде вели́чествїѧ бж҃ества̀: но да человѣ́чєскаѧ согрѣшє́нїѧ <anchor type="page" number="810"/> ѿ преслꙋша́нїѧ, своегѡ̀ ра́ди послꙋша́нїѧ, разрꙋши́въ, во блаже́ннꙋю и҆ вѣ́чнꙋющꙋю, и҆́же въ послꙋша́нїи жи́вшыѧ возведе́тъ жи́знь. Пре́жде ᲂу҆́бѡ семꙋ̀ прилѣжа́ти подоба́етъ, и҆̀же ко горды́ни дїа́вольской прїе́млющымъ борьбꙋ̀: пока́жетъ бо ꙗ҆́вѣ на́мъ се́й предводи́тель, непреле́стнѣ всѧ̑кїѧ стєзѝ добродѣ́тели.</p>
<p>м҃в. Воздержа́нїе, ѻ҆́бщее є҆́сть всѣ́хъ добродѣ́телей тезоимени́тство: подоба́етъ ᲂу҆̀бо воздержа́щемꙋсѧ, всегда̀ воздержа́тисѧ. Ꙗ҆́коже бо человѣ́кꙋ что́либо тонча́йшихъ ᲂу҆дѡ́въ ѿѧ́то бꙋ́детъ, всѐ человѣ́кꙋ, а҆́ще и҆ ма́лѡ бꙋ́детъ лиша́емо ѡ҆́браза, нелѣ́па всего̀ содѣ́ловаетъ: си́це и҆ є҆ди́нꙋ добродѣ́тель ѡ҆ставлѧ́ѧ, всѐ, ꙗ҆́кѡ не вѣ́сть воздержа́нїѧ, потреблѧ́етъ благолѣ́пїе. Потре́ба є҆́сть ᲂу҆̀бо не то́кмѡ ѡ҆ тѣле́сныхъ люботрꙋди́тисѧ добродѣ́телехъ, но и҆ ѡ҆ ꙗ҆̀же внꙋ́треннѧго на́шего человѣ́ка ѡ҆чи́стити могꙋ́щихъ. Ка́ѧ бо по́льза бꙋ́детъ, и҆́же тѣ́ло сохрани́вшꙋ дѣ́вственнѡ, а҆́ще дꙋше́ю прелюбодѣ́йствꙋетъ ѿ прельще́нїѧ бѣсо́вскагѡ; И҆лѝ ка́кѡ вѣнча́етсѧ, и҆́же чревоѡб̾ѧде́нїѧ ᲂу҆́бѡ и҆ всѧ́кагѡ тѣле́снагѡ похотѣ́нїѧ ᲂу҆держа́всѧ, горды́ни же и҆ славолю́бїѧ не потща́лсѧ и҆стреби́ти; нижѐ ма́лꙋю терпѧ̀ ско́рбь, ꙗ҆̀же свѣ́тъ пра́вєднымъ хо́щетъ ѡ҆цѣнѧ́ти въ мѣ́рилѣ, и҆̀же дѣла̀ пра́вды содѣ́ѧвшымъ въ дꙋ́сѣ смире́нїѧ;</p>
<p>м҃г. Всѧ̑ ᲂу҆́бѡ безсловє́снаѧ похотѣ̑нїѧ та́кѡ подоба́етъ возненави́дѣти подвиза́ющымсѧ, ꙗ҆́кѡ во ѻ҆бы́чаи є҆́же къ тѣ̑мъ не́нависть стѧжа́ти. А҆ є҆́же ѡ҆ бра́шнѣхъ воздержа́нїѧ, си́це подоба́етъ сохранѧ́ти, да не въ ме́рзость нѣ́которыхъ прїи́детъ кто̀ когда̀: сїе́ бо и҆ про́клѧто є҆́сть, и҆ бѣсо́вское ᲂу҆мышле́нїе. Не бо̀ ꙗ҆́кѡ ѕлы́хъ тѣ́хъ ѿме́щемъ, не бꙋ́ди то̀: но да мно́гихъ пи́щь себѐ ᲂу҆далѧ́юще, пали̑мыѧ ᲂу҆́ды пло́ти на́шеѧ въ мѣ́рꙋ томи́мъ. Про́чее же, да на́ше, є҆́же преизли́шнее во ᲂу҆потребле́нїе дово́льно бꙋ́детъ ни́щымъ, є҆́же є҆́сть любвѐ чи́стыѧ зна́менїе.</p>
<p>м҃д. Є҆́же ѿ всѣ́хъ представлѧ́емыхъ, и҆лѝ че́рплемыхъ ꙗ҆́стїй и҆ пи́тїй, благодарѧ́щымъ бг҃а, ника́коже пра́вилы ра́зꙋма ра́дꙋютсѧ, всѧ̑ бо добра̑ ѕѣлѡ̀: а҆ є҆́же сла́дкихъ и҆ масти́тыхъ сла́дцѣ ᲂу҆клонѧ́тисѧ, разсꙋди́тельнѣйшихъ є҆́сть и҆ разꙋ́мнѣйшихъ: не ᲂу҆̀бо <anchor type="page" number="811"/> же настоѧ̑щаѧ сла̑дкаѧ сла́дцѣ преѡби́димъ, а҆́ще же бж҃їѧ сла́дости всѣ́мъ ра́зꙋмомъ и҆ и҆звѣще́нїемъ вкꙋ́симъ.</p>
<p>м҃є. И҆́мже ѡ҆́бразомъ ѿ мно́жества снѣ́дей ѡ҆тѧгчава́емо тѣ́ло, боѧ́знивъ нѣ́кїй, и҆ ѕлодви́жимь, ᲂу҆́мъ содѣва́етъ: си́це и҆знемога́емый ᲂу҆́мъ ѿ мно́га воздержа́нїѧ, дрѧ́хлꙋ нѣ́кꙋю и҆ нелюби́тельнꙋ сло́ва, зри́тельнꙋю дꙋшѝ накончава́етъ ча́сть. Подоба́етъ ᲂу҆̀бо прѧ́мѡ тѣле́сныхъ движе́нїй, и҆ пи́щꙋ благоꙋстроѧ́ти, да є҆гда̀ ᲂу҆́бѡ здра́вствꙋетъ, ᲂу҆томлѧ́ти пома́лꙋ: є҆гда́ же ли боли́тъ, да ѡ҆тꙋчнева́етсѧ ᲂу҆мѣ́реннѣ. Не подоба́етъ бо ѡ҆слабѣва́ти тѣ́ломъ подвиза́ющемꙋсѧ, но є҆ли́кѡ мощѝ къ по́двигꙋ довлѣ́ти, да понѐ трꙋды̀ тѣле́сными дꙋша̀ лѣ́потнѣ ѡ҆чища́етсѧ.</p>
<p>м҃ѕ. Є҆гда̀ тщесла́вїе вельмѝ воспалѧ́етсѧ на ны̀ поще́нїѧ ра́ди, и҆ бра́тїи нѣ́коеѧ прише́ствїемъ стꙋжа́ѧ на́мъ, и҆лѝ каково́либо стра́нно въ винꙋ̀ своеѧ̀ ѕло́бы и҆з̾ѡбрѣта́ѧ, и҆ подстрѣка́ѧ, да не разори́мъ ᲂу҆ста́ва своегѡ̀, добро̀ тогда̀ є҆́же ᲂу҆мѣ́ренное ѡ҆ставлѧ́ти, и҆ ѡ҆бы́чномꙋ пи́щи ᲂу҆ста́вꙋ ᲂу҆сꙋгꙋ́бити: и҆́бо и҆ бѣсѡ́вска начина̑нїѧ бездѣ̑льна па́че и҆ рыда́ющѧ ѿсле́мъ, и҆ ᲂу҆ста́въ любвѐ лꙋ́чше и҆ны́хъ и҆спо́лнимъ: и҆ та́йнꙋ воздержа́нїѧ неѧвле́ннꙋ схожде́нїѧ ра́ди сохрани́мъ.</p>
<p>м҃з. По́стъ и҆́мать ᲂу҆́бѡ по себѣ̀ похвалꙋ̀, но не ко бг҃ꙋ: дѣ́лательница бо є҆́сть ꙗ҆́кѡ въ цѣломꙋ́дрїе вчинѧ́ѧ и҆з̾ѧвлѧ́ющихъ є҆го̀, не подоба́етъ же ᲂу҆́бѡ ѡ҆ то́мъ великомꙋ́дрствовати, и҆́же благоче́стїѧ подви́жникѡмъ: ѡ҆жида́ти же то́кмѡ въ вѣ́рѣ бж҃їей, коне́цъ на́шеѧ мы́сли. Ниже́ бо хꙋдѡ́жницы каковы́хъ ли́бо хи́тростей, ѿ ѻ҆рꙋ́дїѧ ѡ҆бѣща́нїѧ соверше́нїе хва́лѧтъ когда̀, но ѡ҆жида́етъ си́хъ кі́йждо, ви́да начина́нїѧ, да ѿ ѻ҆́нагѡ є҆́же и҆звѣ́стное хи́трости пока́жетсѧ.</p>
<p>м҃и. И҆́мже ѡ҆́бразомъ землѧ̀ въ мѣ́рꙋ ᲂу҆̀бо напаѧ́ема, чи́стое же вмѣта́емо въ тꙋ́ю сѣ́мѧ, со мно́гимъ прибы́ткомъ пло́дъ воздае́тъ: ѿ мно́гихъ же ᲂу҆поѧ́ема дождє́въ, те́рнїе и҆зно́ситъ то́кмѡ и҆ волче́цъ. Си́це и҆ землѧ̀ серде́чнаѧ, а҆́ще ᲂу҆́бѡ въ мѣ́рꙋ питїѐ прїе́млетъ, чи̑ста є҆сте́ствєннаѧ своѧ̑ показꙋ́етъ сѣ́мена, и҆ ꙗ҆̀же ѿ ст҃а́гѡ дх҃а въ тꙋ́ю вмѣта̑емаѧ, прозѧба́етъ ѕѣлѡ̀, и҆ <anchor type="page" number="812"/> и҆зно́ситъ многоплѡ́днаѧ: а҆́ще ли же преѡдожде́нна ѿ мно́гагѡ питїѧ̀ бꙋ́детъ, те́рнїе вои́стиннꙋ и҆зноси́ти на́чнꙋтъ всѧ̑ є҆ѧ̀ помышлє́нїѧ и҆ волче́цъ.</p>
<p>м҃ѳ. Є҆гда́ бо ᲂу҆́мъ на́шъ, и҆́же мно́гагѡ питїѧ̀ погрꙋжа́етсѧ волна́ми, не то́чїю є҆́же ѿ бѣсѡ́въ во снѣ̀ и҆з̾ѡбража́ємыѧ кꙋмі́ры стра́стнѣ зри́тъ, но и҆ въ себѣ̀ зра́ки нѣ̑кїѧ притворѧ́ѧ неподѡ́бныѧ, свои́ми мечта́нми ꙗ҆́кѡ рачи́тельными нѣ́кїими и҆́мать раждеже́нїе. Разжиза̑емымъ же смѣси̑тельнымъ ᲂу҆дѡ́мъ ѿ ві́нныѧ теплоты̀, нꙋ́жда всѧ́кѡ предста́вити самомꙋ̀ ᲂу҆мꙋ̀ сѣ́нь стра́сти сла́достїю. Подоба́етъ ᲂу҆̀бо ᲂу҆мѣ́ренное на́мъ прїима́ти, є҆́же бы ѿ преꙋмноже́нїѧ ᲂу҆бѣжа́ти врежде́нїѧ. Є҆гда́ бо не и҆́мать ᲂу҆́мъ подвжига́ющїѧ тогѡ̀ сла́дости къ живописа́нїю грѣха̀, немечта́теленъ ве́сь пребыва́етъ: и҆ є҆́же лꙋ́чше, и҆ несла́достенъ.</p>
<p>н҃. Всѧ̑ ꙗ҆̀же сострѡ́еннаѧ питїѧ̑, и҆́хже предпи̑внаѧ нари́чꙋтъ, и҆̀же сегѡ̀ хитрецы̀ ᲂу҆мышле́нїѧ, ꙗ҆́кѡ мни́тсѧ за є҆́же наставлѧ́ти во ᲂу҆тро́бꙋ мно́жество бра́шенъ: не подоба́етъ та̑ гони́ти, хотѧ́щымъ сла̑стныѧ ᲂу҆́ды тѣ́ла смири́ти. Не бо̀ то́кмѡ ка́чество си́хъ на вре́дъ подвиза́ющымсѧ тѣлесє́мъ быва́етъ, но и҆ са́мое то̀ чрез̾ слове́сное си́хъ растворе́нїе, смꙋща́етъ ѕѣлѡ̀ бг҃оно́снꙋю со́вѣсть. Что́ бо є҆́сть, є҆гѡ́же лиша́емо ᲂу҆́бѡ ві́нное є҆стество̀; то́кмѡ да разли́чныхъ сла́достей примѣше́нїе, сегѡ̀ крѣ́пость ᲂу҆мѧгчи́тъ.</p>
<p>н҃а. Гдⷭ҇ь на́шъ, и҆ сегѡ̀ сщ҃е́ннагѡ жи́тельства ᲂу҆чи́тель і҆и҃съ хрⷭ҇то́съ, ѻ҆́цтомъ напое́нъ бы́сть во вре́мѧ страда́нїѧ своегѡ̀, ѿ слꙋжа́щихъ дїа́вольскомꙋ повелѣ́нїю: мнѣ̀ мни́тсѧ, да ѡ҆ста́витъ ꙗ҆́вѣ на́мъ ѡ҆́бразъ, сщ҃е́нныхъ зало́га. Не подоба́етъ бо, речѐ, сла̑дкаѧ прїима́ти питїѧ̑, и҆лѝ снѣ́дїй, подвиза́ющымъ тѧ̀ на грѣ́хъ, но па́че го́рестныѧ бра́ни съ терпѣ́нїемъ держа́тисѧ: приложи́сѧ же и҆ ѵ҆ссѡ́пъ гꙋ́бѣ досажде́нїѧ, ꙗ҆́кѡ ᲂу҆́бѡ да соверше́ннѣ внесе́тсѧ со прикла́домъ ѡ҆́бразъ на́шегѡ ѡ҆чище́нїѧ, ѻ҆́во бо, лю́тое по́двигѡвъ сво́йственно: ѻ҆́во же, чисти́тельное сама́гѡ соверше́нїѧ.</p>
<p>н҃в. Є҆́же въ ба́ню приходи́ти, не ᲂу҆̀бо то̀ грѣшно̀, и҆лѝ чрезслове́сно ꙗ҆влѧ́етсѧ: а҆ є҆́же ᲂу҆́бѡ воздержа́нїѧ ра́ди и҆ сеѧ̀ <anchor type="page" number="813"/> ᲂу҆далѧ́тисѧ, и҆ мꙋ́жественно, глаго́лю, и҆ цѣломꙋ́дренно. Ниже́ бо тѣ́ло на́ше ѡ҆слабѣва́етъ сла́достною ѻ҆́ною мокро́тою, нижѐ ᲂу҆́бѡ на воспомина́нїе прихо́димъ безсла́внагѡ по́та а҆да́мова, но да ѡ҆ тогѡ̀ ли́ствїи попече́мсѧ непщева́нїй, во є҆́же покры́ти вторы́й стꙋ́дъ: а҆ наипа́че и҆́же ѿ мїрска́гѡ ны́нѣ прише́дшихъ заблꙋжде́нїѧ, и҆ незрѣ́нїѧ ра́ди своеѧ̀ наготы̀, добро́тѣ цѣломꙋ́дрїѧ прїедини́тисѧ до́лжни є҆смы̀.</p>
<p>н҃г. Врачѝ призыва́ти во вре́мѧ недꙋ́га, ничто́же є҆́сть возбранѧ́емо, поне́же бо хотѧ́шесѧ и҆ногда̀ и҆ ѿ человѣ́ческагѡ и҆скꙋ́са собира́тисѧ хи́трости, тогѡ̀ ра́ди пре́дани бы́ша лѣчбы̑: ѻ҆ба́че не тре́бѣ є҆́сть на тѣ́хъ и҆мѣ́ти наде́ждꙋ и҆сцѣле́нїѧ, но на и҆́стиннаго на́шего сп҃са и҆ врача̀ і҆и҃са хрⷭ҇та̀. Сїѧ̑ же глаго́лю, и҆̀же во ѻ҆бщежи́тельствѣ, и҆лѝ во гра́дѣхъ мы́сль воздержа́нїѧ и҆справлѧ́ющымъ, за є҆́же не возмо́жно тѣ̑мъ ѿ приключа́ющихсѧ напа́стей непреста́ннѡ и҆мѣ́ти любвѐ ра́ди дѣ́йство вѣ́ры: дрꙋго́е же, за є҆́же и҆ во тщесла́вїе и҆ и҆скꙋше́нїе дїа́вольское тѣ̑мъ не впада́ти, ѿ ни́хже нѣ́цыи тѣ́хъ враче́й не тре́бовати при мно́зѣхъ ѡ҆бѣщава́ютсѧ. А҆́ще же кто̀ ѿше́лническое житїѐ въ пꙋсты́нныхъ мѣ́стѣхъ посредѣ̀ двою̀ и҆лѝ трїе́хъ є҆диномы́сленныхъ бра́тїй и҆справлѧ́етъ, гдⷭ҇ви цѣлѧ́щемꙋ на́шъ всѧ́къ недꙋ́гъ и҆ всѧ́кꙋ ꙗ҆́зю, въ вѣ́рꙋ себѐ да приво́дитъ, а҆́ще кі́имлибо ѡ҆держи́мь бꙋ́детъ недꙋ́гомъ. И҆́мать бо болѣ́знемъ свои̑мъ дово́льное ᲂу҆тѣше́нїе пꙋсты́ню по гдⷭ҇ѣ, тѣ́мже таковы́й нижѐ дѣ́йствїѧ вѣ́ры лиша́етсѧ когда̀: поне́же сокрове́ннѣ и҆ неѧвле́ннѣ, є҆́же ѿ терпѣ́нїѧ ѡ҆брѣта́ютъ добродѣ́тель, пꙋсты́ню и҆мѣ́етъ до́брый кро́въ: си́хъ бо ра́ди гдⷭ҇ь вселѧ́етъ є҆диномы̑сленныѧ въ до́мъ.<footnote lang="cu">Ѱал. ѯ҃з, ст. з҃.</footnote></p>
<p>н҃д. Є҆гда̀ ѡ҆ приключа́ющихсѧ на́мъ тѣ́лꙋ стро́потныхъ скорби́мъ, вѣ́дѣти подоба́етъ, ꙗ҆́кѡ дꙋша̀ на́ша є҆щѐ порабоща́етсѧ похотѣ́нми тѣле́сными: тѣ́мже ᲂу҆́бѡ вє́щнаѧ жела́ющїй благодє́нствїѧ, нижѐ ѡ҆ста́вити жите́йскихъ бла̑гъ хо́щетъ: но и҆ нꙋ́ждꙋ вели́кꙋ вмѣнѧ́етъ є҆́же не мощѝ ра́ди недꙋ́га прїима́ти земна̑ѧ <anchor type="page" number="814"/> сла̑дкаѧ. А҆́ще ли же благода́рнѣ прїе́млетъ недꙋ́ги и҆ болѣ̑зни, таковы́й не дале́че сꙋ́щи безстра́стїѧ предѣ́лѡвъ показꙋ́етсѧ: тѣ́мже и҆ сме́рть ꙗ҆́кѡ па́че вино́внꙋ сꙋ́щꙋ живота̀ и҆́стиннагѡ тогда̀ ча́етъ.</p>
<p>н҃є. Не ᲂу҆̀бо вожделѣ́етъ дꙋша̀ разлꙋчи́тисѧ тѣ́ла, а҆́ще нѣ́кїй зало́гъ къ воздꙋ́хꙋ семꙋ̀ и҆мѣ́ти бꙋ́детъ, всѧ̑ бо чꙋ̑вства тѣлє́снаѧ вѣ́рѣ сопротивлѧ́ютсѧ: поне́же сїѧ̑ ᲂу҆́бѡ настоѧ́щихъ ра́ди быва́ютъ: ѻ҆́ваѧ же бꙋ́дꙋщихъ бла̑гъ ѡ҆бѣщава́ютъ бога́тство. Прикла́днѡ ᲂу҆̀бо подвиза́ющемꙋсѧ, не ѡ҆ древесѣ́хъ нѣ́кїихъ благовѣ́твенныхъ и҆лѝ сѣ́нныхъ, и҆лѝ и҆сто́чницѣхъ, доброто́чныхъ и҆лѝ ѡ҆ ѻ҆во́щницѣхъ разли́чныхъ и҆ благоцвѣ́тныхъ, и҆лѝ пала́тахъ благолѣ́пныхъ: нижѐ ѡ҆ сро́дническихъ досто́инствахъ воспомина́ти когда̀, нижѐ торже́ственными ᲂу҆чрежда́тисѧ любоче́стїи, но держа́тисѧ ᲂу҆́бѡ нꙋ́ждныхъ благода́рственнѣ, пꙋ́ть же а҆́ки нѣ́кїй стра́ненъ вмѣнѧ́ти житїѐ сїѐ, всѧ́кагѡ ᲂу҆гожде́нїѧ плотска́гѡ пꙋ́стъ. Си́це бо а҆́ще весьма̀ стѣсни́мъ на́шꙋ мы́сль, во слѣ́дъ тꙋ́ю всю̀ ѡ҆брати́мъ вѣ́чныѧ жи́зни.</p>
<p>н҃ѕ. Ꙗ҆́кѡ ᲂу҆́бѡ вкꙋше́нїю видѣ́нїе предхо́дитъ, си́це и҆ прѡ́чаѧ чꙋ́вствєннаѧ помрача́ютъ па́мѧть серде́чнꙋю, є҆гда̀ сїѧ̑ неразсꙋ́днѣ прїе́млемъ, пе́рваѧ є҆́ѵа на́мъ и҆сповѣ́дꙋетъ таково́е. До́ндеже бо не воззрѣ̀ ѻ҆чи́ма на заповѣ́данное дре́во сла́дцѣ<footnote lang="cu">Быт. гл. г҃, ст. ѕ҃.</footnote>, па́мѧтоваше бж҃е́ственное повелѣ́нїе прилѣ́жнѣ: сегѡ̀ ра́ди ꙗ҆́коже крило́ма є҆щѐ бж҃е́ственнымъ рачи́тельствомъ покрыва́шесѧ, ѿсю́дꙋ своеѧ̀ не разꙋмѣ́ющи наготы̀. А҆ є҆гда̀ смотри́вши дре́во пристра́стнѣ, и҆ со мно́гимъ томꙋ̀ прикоснꙋ́сѧ жела́нїемъ, и҆ про́чее є҆́же ѿ тогѡ̀ плода̀ содѣ́йствꙋющею нѣ́коею сла́стїю вкꙋси́вши, а҆́бїе ᲂу҆́бѡ ᲂу҆слади́сѧ къ тѣле́сномꙋ приплете́нїю, ꙗ҆́кѡ ѡ҆бнажи́сѧ ѻ҆́нагѡ покро́ва, и҆ стра́сти совокꙋ́пльшисѧ: всѐ своѐ жела́нїе, въ настоѧ́щихъ попече́нїе ѿдадѐ, примѣси́вши плодо́мъ сластоѧвле́ннымъ своемꙋ̀ и҆ а҆да́мовꙋ согрѣше́нїю: тѣ́мже неꙋдо́бь человѣ́ческїй ᲂу҆́мъ помѧнꙋ́ти бг҃а мо́жетъ, и҆лѝ тогѡ̀ за́пѡвѣди. <anchor type="page" number="815"/> Мы̀ ᲂу҆́бѡ во глꙋбинꙋ̀ при́снѡ се́рдца зрѧ́ще, съ па́мѧтїю непреста́нною гдⷭ҇а і҆и҃са взыскꙋ́емъ, мі́рови семꙋ̀ не внима́юще, ꙗ҆́кѡ ѡ҆слѣпле́нными зра́ки, въ любопреле́стнѣмъ се́мъ да пребыва́емъ житїѝ. Любомꙋ́дрїѧ бо вои́стиннꙋ дꙋхо́внагѡ сво́йственно, не воскривле́нно при́снѡ рачи́тельство сохранѧ́ти зра́къ: сїе́ же и҆ многоискꙋ́сный і҆́ѡвъ ᲂу҆́читъ глаго́лѧ: а҆́ще и҆ ѻ҆чи́ма мои́ма послѣ́дова се́рдце моѐ, вои́стиннꙋ коне́чнагѡ воздержа́нїѧ є҆́сть вина̀ сказꙋ́емое.</p>
<p>н҃з. И҆́же вхо́дитъ при́снѡ во своѐ се́рдце, и҆з̾е́млетсѧ всѧ́кѡ жите́йскихъ красо́тъ, въ дꙋ́сѣ бо ходѧ́й плотски́хъ жела́нїй вѣ́дѣти не мо́жетъ: поне́же про́чее во зри́тельнѣмъ ᲂу҆строе́нїи хожде́нїе твори́тъ, сїѐ ꙗ҆́кѡ две́рника добродѣ́телємъ и҆мѣ́ѧ, забве́нїе гражда́нства и҆ досто́инства земна́гѡ. Сегѡ̀ ра́ди ᲂу҆жѐ и҆ бездѣ́льна про́чее ꙗ҆̀же ѿ бѣсѡ́въ кова̑рствїѧ быва́ютъ на того̀, а҆́ще да́же и҆ до ѻ҆ко́нєцъ є҆сте́ственныхъ подстрѣка́юще мїрски́мъ рачи́тельствомъ, пꙋща́ютъ на́нь стрѣ́лы.</p>
<p>н҃и. Є҆гда̀ на́чнетъ на́ша дꙋша̀ ѡ҆ставлѧ́ти похотѣ̑нїѧ земны́хъ пристра́стїй, тогда̀ ᲂу҆ны́теленъ нѣ́который ꙗ҆́кѡ на мно́зѣ ᲂу҆́мъ се́й подхо́дитъ, нижѐ слꙋже́нїю ѡ҆ставлѧ́ѧ сла́дцѣ послꙋжи́ти, нижѐ ꙗ҆́снѡ бꙋ́дꙋщихъ бла̑гъ жела́нїе се́й попꙋща́ѧ и҆мѣ́ти: но и҆ вре́меннꙋю сїю̀ жи́знь безмѣ́рнѣ непотре́бнꙋ творѧ̀, ꙗ҆́кѡ неимꙋ́щꙋю дѣ́ла добродѣ́тели досто́йна, и҆ са́мый то́й ра́зꙋмъ ᲂу҆ничижа́ѧ, ꙗ҆́кѡ и҆ дрꙋги̑мъ ᲂу҆жѐ мнѡ́гимъ да́нный, и҆лѝ ни є҆ди́но что̀ соверше́нное завѣщава́ющъ на́мъ. Сеѧ́ же врѧ́щїѧ и҆ ᲂу҆нылотво́рныѧ и҆збѣжи́мъ стра́сти, а҆́ще ᲂу҆́бѡ въ тѣ́сныхъ и҆ ѕѣлѡ̀ приско́рбныхъ предѣ́лѣхъ поста́вимъ на́шꙋ мы́сль, ко є҆ди́ной па́мѧти бж҃їей взира́юще: си́це бо то́чїю ᲂу҆́мъ восте́къ во свою̀ теплотꙋ̀, нечꙋ́вствїѧ ѻ҆́нагѡ безслове́снагѡ свободи́тисѧ возмо́жетъ.</p>
<p>н҃ѳ. Про́ситъ на́шъ всѧ́кѡ ᲂу҆́мъ, є҆гда̀ томꙋ̀ всѧ̑ и҆схо́ды затвори́мъ па́мѧтїю бж҃їею, дѣ́ло до́лжное є҆мꙋ̀ и҆звѣсти́ти скоротече́нїѧ. Подоба́етъ ᲂу҆̀бо томꙋ̀ дава́ти, є҆́же гдⷭ҇и і҆и҃се то́чїю во всецѣ́лое дѣ́ло мы́сли: никто́же бо, речѐ, глаго́летъ гдⷭ҇а і҆и҃са, <anchor type="page" number="816"/> то́чїю дх҃омъ ст҃ы́мъ<footnote lang="cu">в҃ Кор. гл. в҃і, ст. г҃.</footnote>. Но си́це тѣ́снѣ рече́нїе вы́нꙋ во свое́мъ сокро́вищи да зри́тсѧ, да не въ мєчта́нїѧ нѣ̑каѧ преврати́тсѧ. Є҆ли́цы бо семꙋ̀ ст҃о́мꙋ и҆ сла́вномꙋ и҆́мени во глꙋбинѣ̀ свое́й серде́чнѣй непреста́ннѡ поꙋча́ютсѧ, сі́и свѣ́тъ своегѡ̀ ᲂу҆ма̀ мо́гꙋтъ нѣ́когда зрѣ́ти: тѣ́сною бо па́мѧтїю ѿ мы́сли содержи́мь, всю̀ приближа́емꙋю скве́рнꙋ дꙋшѝ въ чꙋ́вствѣ дово́льнѣ попалѧ́етъ, и҆́бо бг҃ъ на́шъ, речѐ, ѻ҆́гнь поѧда́ѧй ѕло́бꙋ<footnote lang="cu">Є҆вр. гл. в҃і, ст. к҃ѳ.</footnote>. Тѣ́мже про́чее въ любо́вь мно́гꙋ своеѧ̀ сла́вы призыва́етъ гдⷭ҇ь: закоснѣва́ѧ бо сла́вное ѻ҆́ное и҆ многолюби́мое и҆́мѧ па́мѧтїю ᲂу҆ма̀ въ теплотѣ̀ серде́чнѣй, ѻ҆бы́чай на́мъ всѧ́кѡ твори́тъ во є҆́же люби́ти тогѡ̀ благосты́ню, ничесомꙋ́ бо про́чее спо́нꙋ творѧ́щꙋ. Се́й бо є҆́сть би́серъ многоцѣ́нный, є҆го́же, прода́въ всѧ̑ и҆мѣ̑нїѧ своѧ̑ кто̀, стѧжа́ти мо́жетъ, и҆ и҆мѣ́ти неизглаго́ланнꙋю ѡ҆ ѡ҆брѣ́тенїи є҆гѡ̀ ра́дость.</p>
<p>ѯ҃. И҆́на є҆́сть новонача́льнаѧ ра́дость, и҆ и҆́на совершеннотво́рнаѧ: ѻ҆́ва ᲂу҆́бѡ мечта́нїю не быва́етъ неприча́стна, ѻ҆́ва же смиренномꙋ́дрїѧ и҆́мать си́лꙋ: посредѣ́ же си́хъ печа́ль боголюби́ва, и҆ неболѣ́зненнаѧ слеза̀. Во мно́жествѣ бо вои́стиннꙋ мꙋ́дрости, мно́жество ра́зꙋма, и҆ прилага́емꙋ ра́зꙋмꙋ, прилага́ютсѧ болѣ̑зни<footnote lang="cu">Є҆кклес. гл. а҃, ст. и҃і.</footnote>. Сегѡ̀ ра́ди ᲂу҆́бѡ пе́рвѣе подоба́етъ новонача́льною ра́достїю къ подвигѡ́мъ призва́ти дꙋ́шꙋ, и҆ ѡ҆бличи́ти тꙋ́ю, и҆ и҆скꙋси́ти про́чее ѿ и҆́стины ст҃а́гѡ дх҃а, ѡ҆ и҆́хже содѣ́ѧ ѕлы́хъ, и҆лѝ и҆ є҆щѐ дѣ́етъ киче́нїемъ води́мь: во ѡ҆бличе́нїи бо, речѐ, ѡ҆ беззако́нїи наказа́лъ є҆сѝ человѣ́ка, и҆ и҆ста́ѧлъ є҆сѝ ꙗ҆́кѡ паꙋчи́нꙋ дꙋ́шꙋ є҆гѡ̀<footnote lang="cu">Ѱал. л҃и, ст. в҃і.</footnote>: да бж҃е́ственномꙋ тꙋ́ю ѡ҆бличе́нїю и҆скꙋси́вшꙋ, ꙗ҆́коже въ горни́лѣ, си́це дѣ́йствїе прїи́метъ немечта́тельныѧ ра́дости, во те́плѣй па́мѧти бж҃їей.</p>
<p>ѯ҃а. Є҆гда̀ ѿ гнѣ́ва дꙋша̀ смꙋща́етсѧ, и҆лѝ ѿ пи́щъ мѧте́тсѧ, и҆лѝ ѿ лютоѧ́ростїѧ мо́лвитсѧ, не мо́жетъ ᲂу҆́мъ держа́тель бы́ти бж҃їѧ па́мѧти, а҆́ще и҆ всѧ́кими ѡ҆́бразы себѐ нꙋ́дитъ: потемнѣва́емый бо ве́сь сы́й ѿ лю́тости страсте́й, чꙋ́ждь своегѡ̀ быва́етъ чꙋ́вства. Тогѡ̀ ра́ди не и҆́мать жела́нїѧ гдѣ̀ воѡбрази́ти <anchor type="page" number="817"/> свою̀ печа́ть, да внесе́тъ ᲂу҆́мъ неѡскꙋдѣва́емый ви́дъ поꙋче́нїѧ, ѡ҆жесточе́ннѣй па́мѧти мы́слей ѿ стра́сти бы́вшей сꙋровства̀. А҆́ще ли же си́хъ кромѣ̀ бꙋ́детъ, а҆́ще ма́лѡ ѿ забве́нїѧ и҆ ᲂу҆кра́детсѧ жела́емое, а҆́бїе па́ки ᲂу҆́мъ своѐ тече́нїе прїе́мъ, те́плѣе є҆́млетсѧ многолюби́мыѧ ѻ҆́ныѧ и҆ спаси́тельныѧ лови́твы: и҆́мать бо са́мꙋю тꙋ́ю благода́ть, споꙋчава́ющꙋю сїю̀ дꙋ́шꙋ, и҆ совзыва́ющꙋю, є҆́же, гдⷭ҇и і҆и҃се. Ꙗ҆́коже ᲂу҆́бѡ ма́ти ᲂу҆чи́тъ и҆ па́ки споꙋчава́етъ своего̀ ѻ҆троча́те, є҆́же ѻ҆́тчее и҆́мѧ, до́ндеже во ѻ҆бы́чай то́е приведе́тъ, вмѣ́стѡ и҆ны́ѧ каковы́ѧлюбо младоподо́бныѧ бесѣ́ды, ꙗ҆́снѣ ѻ҆тца̀, а҆́ще и҆ спи́тъ, нарица́ти. Сегѡ̀ ра́ди а҆по́столъ глаго́летъ, си́це же и҆ дх҃ъ спосо́бствꙋетъ на́мъ въ не́мощехъ на́шихъ: ѡ҆ чесо́мъ бо помо́лимсѧ, ꙗ҆́коже подоба́етъ, не вѣ́мы, но са́мъ дх҃ъ хода́тайствꙋетъ ѡ҆ на́съ воздыха́нїи неизглаго́ланными<footnote lang="cu">Ри́м. гл. и҃, ст. к҃ѕ.</footnote>. Поне́же мы̀ младе́нчествꙋемъ къ моли́твѣ и҆ добродѣ́тели соверше́нїю, тогѡ̀ всѧ́чески тре́бꙋемъ по́мощи: да ѿ тогѡ̀ неизглаго́ланныѧ сла́дости помыслѡ́мъ на́шымъ содержи̑мымъ и҆ ᲂу҆слажда́ємымъ, ѿ всегѡ̀ жела́нїѧ ко гдⷭ҇а и҆ ѻ҆ц҃а̀ на́шегѡ па́мѧти и҆ любвѝ прїитѝ возмо́жемъ. Сегѡ̀ ра́ди въ то́мжде, ꙗ҆́коже са́мъ ди́вный па́ѵелъ речѐ, зове́мъ є҆гда̀ самѣ́мъ тѣ́мъ бг҃а ѻ҆ц҃а̀: благовчинѧ́емсѧ нарица́ти непреста́ннѡ, а҆́вва ѻ҆ц҃ъ.</p>
<p>ѯ҃в. Ꙗ҆́рость ве́щныхъ страсте́й смꙋща́ти ѡ҆бы́че и҆ мѧте́жити дꙋ́шꙋ, є҆́сть же є҆гда̀ и҆ вели́кѡ по́льзꙋютъ тꙋ́ю. Є҆гда́ бо на нече́ствꙋющаго, и҆лѝ ка́кѡ лю́бо безстꙋ́дствꙋющаго, не мѧте́жнѣ прїе́млемъ ꙗ҆́рость, да и҆лѝ спасе́тсѧ, и҆лѝ постыди́тсѧ, прибы́токъ семꙋ̀ и҆схода́тайствꙋемъ кро́тости: мы́слїю бо всѧ́кѡ пра́вдѣ и҆ бла́гости бж҃їей споспѣша́емъ, но и҆ сла́бость є҆гѡ̀, тѧ́жцѣ гнѣ́вающесѧ на грѣ́хъ, на мꙋ́жество подви́гнемъ мно́гажды: а҆ наипа́че, и҆ самомꙋ̀ тлѣ́нїѧ дх҃ꙋ запреща́юще, є҆гда̀ во мно́зѣ безгнѣ́вїи є҆смы̀, сме́ртною мꙋ́дрствꙋемъ похвало́ю. Не подоба́етъ бо двоемы́сленнꙋ бы́ти ᲂу҆мꙋ̀, є҆́же бо и҆ гдⷭ҇ь сотворѝ, да наꙋ́читъ на́съ: два́жды въ дс҃ѣ а҆́дꙋ запрети́въ и҆ возмꙋти́въ себѐ, но немѧте́жнымъ <anchor type="page" number="818"/> хотѣ́нїемъ, то́кмѡ всѧ̑ є҆ли̑ка хо́щетъ творѧ́й, си́це и҆ ла́заревꙋ дꙋ́шꙋ возвратѝ тѣ́лꙋ. Ꙗ҆́коже мнѣ̀ мни́тсѧ, во ѻ҆рꙋ́жїе па́че пра́вды є҆стествꙋ̀ на́шемꙋ цѣломꙋ́дреннаѧ ꙗ҆́рость, ѿ созда́вшагѡ на́съ бг҃а даде́сѧ: ю҆́же а҆́ще бы на ѕмі́ѧ є҆́ѵа прїѧ́ла тꙋ́ю, не бы̀ ᲂу҆́бѡ ѿ ѻ҆́ныѧ стра́стныѧ побѣди́ласѧ сла́дости, ꙗ҆́коже мнѣ̀ мни́тсѧ. И҆́же бо рве́нїѧ ра́ди благоче́стїѧ ꙗ҆́рость цѣломꙋ́дреннѣ и҆́мать, и҆скꙋ́снѣйшїй всѧ́кѡ ѡ҆брѧ́щетсѧ въ воздаѧ́нїи мѣ́рила, ѿ и҆́же ника́коже движе́нїѧ ᲂу҆́мнагѡ къ ꙗ҆́рости и҆мꙋ́щагѡ: ѻ҆́въ бо неѡбꙋче́нна человѣ́ческихъ нра́вѡвъ вса́дника и҆мѣ́ти мни́тсѧ, ѻ҆́въ же на ко́нехъ добродѣ́тели подви́жникъ но́ситсѧ посредѣ̀ бѣсо́вскагѡ полка̀, воздержа́нїѧ при́снѡ ѡ҆бꙋчава́ѧ въ стра́сѣ бж҃їи четвероко́нницꙋ, ю҆́же колесни́цꙋ і҆сра́илевꙋ въ вознесе́нїи ди́внагѡ и҆лїѝ ѿ писа́нїѧ рече́ннꙋю ѡ҆брѣта́емъ. Поне́же пє́рвымъ і҆ꙋде́ѡмъ ѡ҆ четы́рехъ добродѣ́телехъ разли́чнѣ ꙗ҆влѧ́етсѧ бесѣ́довавъ бг҃ъ: сегѡ̀ ра́ди ве́сь и҆ на колесни́цѣ ѻ҆́гненнѣй вознесе́сѧ, и҆́же толи́кїй мꙋ́дрости, и҆ мꙋ́жества, и҆ пра́вды воспита́тель, ꙗ҆́коже ко́ими мнѣ̀ мни́тсѧ свои́ми цѣломꙋ́дренными добродѣ́тельми прїѧ́тъ бы́въ, внегда̀ восхище́нꙋ томꙋ̀ бы́вшꙋ въ дыха́нїи ѻ҆гнѧ̀ дꙋ́хомъ.</p>
<p>ѯ҃г. И҆́же ра́зꙋмꙋ прїѡбщи́всѧ ст҃о́мꙋ, и҆ сла́дости вкꙋси́вый бж҃їѧ, нижѐ сꙋди́ти до́лженъ є҆́сть, нижѐ двиза́ти сꙋ́дъ ѿню́дъ къ нѣ́коемꙋ, а҆́ще и҆ са́мꙋю ю҆́же ѡ҆блачи́тъ ри́зꙋ во́зметъ кто̀: кнѧзе́й бо вѣ́ка сегѡ̀ пра́вда, побѣжда́етсѧ всѧ́кѡ пра́вдою бж҃їею, па́че же ничто́же є҆́сть ра́вно пра́вдѣ бж҃їей. Поне́же коли́кое ра́знство посредѣ̀ ча̑дъ бж҃їихъ, и҆ вѣ́ка сегѡ̀ человѣ̑къ: ра́звѣ є҆́же си́хъ пра́ведное несоверше́нно сꙋ́щи, є҆́же ко ѻ҆́нѣхъ пра́вдѣ мни́тсѧ: тѣ́мже ᲂу҆̀бо, ѻ҆́во глаго́летъ человѣ́ческое пра́ведное, ѻ҆́во же бж҃е́ственнаѧ пра́вда. Си́це ᲂу҆̀бо гдⷭ҇ь і҆и҃съ нижѐ нарꙋга́емь ѿвѣщава́ше, нижѐ стражда̀ преща́ше, но и҆ взѧ́тїе ри́зъ молчѧ̀ терпѧ́ше: да бо́льшее же рекꙋ̀, и҆ ѡ҆ спасе́нїи ѕлодѣ́йствꙋющихъ є҆мꙋ̀, ѻ҆ц҃а̀ молѧ́ше. Мїрсті́и же человѣ́цы не ᲂу҆̀бо потѧза́тисѧ преста́нꙋтъ, а҆́ще не съ прибы́ткомъ нѣ́кїимъ сꙋди́мыхъ прїи́мꙋтъ вє́щи: наипа́че є҆гда̀ пре́жде до́лга ли́хвы и҆стѧзꙋ́ютъ, ꙗ҆́кѡ бы́ти <anchor type="page" number="819"/> и҆̀мъ винѡ́внымъ, вмѣ́стѡ пра́веднагѡ, нача́ло мно́гажды вели́кой непра́вдѣ.</p>
<p>ѯ҃д. Слы́шахъ, речѐ, нѣ́которыхъ глаго́лющихъ благоговѣ́йныхъ, ꙗ҆́кѡ нѐ подоба́етъ ѡ҆ставлѧ́ти кѡ́имлибо расхища́ти ꙗ҆̀же на свою̀ потре́бꙋ, и҆лѝ къ поко́ю ᲂу҆бѡ́гимъ и҆́мамы: наипа́че же, а҆́ще ѿ хрїстїа́нъ сїѐ стра́ждемъ, да не грѣхꙋ̀ хода́таи ѡ҆би́дѧщымъ на́съ ѡ҆брѧ́щемсѧ, и҆́хже и҆ неѕлопо́мними пребꙋ́демъ: сїе́ же ничто́же и҆́но є҆́сть, ра́звѣ во́ли своеѧ̀ и҆сполне́нїе со безслове́снымъ и҆звѣ́томъ. А҆́ще бо ѡ҆ста́вль ꙗ҆̀же моли́тисѧ, и҆ внима́ти своемꙋ̀ се́рдцꙋ, сꙋ́дъ же глаго́лати къ хотѧ́щымъ напа́ствовати, пома́лѣ же начнꙋ̀ и҆ сꙋди̑щнымъ дворѡ́мъ присѣдѣ́ти, ꙗ҆́вѣ, ꙗ҆́кѡ предречє́ннаѧ бѡ́льша вмѣнѧ́ю, па́че своегѡ̀ спасе́нїѧ, да не рекꙋ̀ и҆ самагѡ̀ сп҃си́телѧ за́повѣдей. Ка́кѡ бо послѣ́дꙋю є҆ѵⷢ҇льскомꙋ повелѣ́нїю, повелѣва́ющемꙋ мнѣ̀ и҆ ѿ взе́млющагѡ моѧ̑ ѿню́дъ не и҆стѧза́ти; а҆́ще не съ ра́достїю терпѧ̀ по а҆по́стольскомꙋ словесѝ, сꙋ́щихъ мѝ и҆мѣ́нїй расхище́нїе, є҆гда̀ и҆ кромѣ̀ сꙋда̀ кто̀ прїи́мъ, є҆ли́кѡ ᲂу҆жѐ хотѧ́ше, грѣха̀ лихои́мства не свобожда́етсѧ: поне́же тлѣ̑ннаѧ сꙋди̑лища, нетлѣ́нное бж҃їе сꙋди́ще ѡ҆предѣлѧ́ти не мо́гꙋтъ. Сїе́ бо всѧ́кѡ зако́ны винѡ́вны<footnote lang="cu">до́лжны.</footnote> и҆сполнѧ́ти, ѿ ни́хже и҆ не хотѧ̀ ѿвѣща́ти томꙋ̀ слꙋча́етсѧ: тѣ́мже добро̀ є҆́же ѿ хотѧ́щихъ на́съ ѡ҆би́дѣти, терпѣ́ти нꙋ́ждꙋ, и҆ моли́тисѧ ѡ҆ ни́хъ, да покаѧ́нїѧ ра́ди ѿпꙋ́ститсѧ и҆̀мъ лихои́мства прегрѣше́нїе, а҆ не воздаѧ́нїѧ ра́ди, и҆́мже на́съ ѡ҆би́дѣша. Сїе́ бо хо́щетъ пра́вда бж҃їѧ да не лихои́мственнѡ прїи́метъ когда̀: но да лихои́мца ѿ прегрѣше́нїѧ, покаѧ́нїѧ ра́ди свобо́дна сотвори́тъ.</p>
<p>ѯ҃є. Ѕѣлѡ̀ прикла́дно и҆ во все́мъ поле́зно позна́вшымъ на́мъ пꙋ́ть благоче́стїѧ, а҆́ще всѧ̑ сꙋ̑щаѧ на̑ша прода́ти, и҆ ꙗ҆̀же ѿ си́хъ и҆мѣ̑нїѧ разда́ти по за́повѣди гдⷭ҇ни<footnote lang="cu">Лꙋкѝ гл. в҃і, ст. л҃г.</footnote>, и҆ не и҆звѣ́томъ ꙗ҆́кобы всегда̀ хотѣ́ти ми́лостыню твори́ти и҆ преслꙋ́шати сп҃си́телево повелѣ́нїе: бꙋ́детъ бо на́мъ ѿ сегѡ̀, пе́рвое ᲂу҆́бѡ коемꙋ́ждо до́брое безпеча́лїе, и҆ ѿсю́дꙋ про́чее ненавѣ́стно ᲂу҆бо́жество, <anchor type="page" number="820"/> є҆́же всѧ́кїѧ непра́вды, и҆ всѧ́кагѡ сꙋда̀ вы́шше мꙋ́дрствꙋетъ, за є҆́же не и҆мѣ́ти на́мъ ктомꙋ̀ ве́щь, ѻ҆́гнь лихои́мцєвъ воспалѧ́ющꙋю. Согрѣ́етъ же на́съ тогда̀ вѧ́щше добродѣ́тель смиренномꙋ́дрїѧ, и҆ во свои́хъ нѣ́дрѣхъ ꙗ҆́кѡ наги́хъ сꙋ́щихъ ᲂу҆поко́итъ: ꙗ҆́коже ма́ти своѧ̑ дѣ́ти на свои́хъ рꙋка́хъ предвзе́млющи ѡ҆б̾е́млетъ, є҆гда̀ младе́нческїѧ ра́ди простоты̀, свою̀ совле́кши ри́зꙋ дале́че нѣ́гдѣ пове́ргнетъ, нагото́ю па́че мно́гагѡ ра́ди безѕло́бїѧ, не́жели разли́чїемъ ри́зъ красꙋ́ѧсѧ: храни́тъ бо, речѐ, младе́нцы гдⷭ҇ь: смири́хсѧ, и҆ спасе́ мѧ<footnote lang="cu">Ѱал. рд҃і, ст. в҃.</footnote>.</p>
<p>ѯ҃ѕ. Поне́же и҆́мамы, всѧ́кѡ гдⷭ҇ь ѿ на́съ и҆стѧ́жетъ ми́лостыни сло́во, а҆ не ꙗ҆́коже не и҆́мамы: а҆́ще ᲂу҆̀бо є҆́же и҆мѣ́хъ даѧ́ти во мнѡ́га лѣ̑та, сїѧ̑ въ ма́лѣ вре́мени стра́ха ра́ди бж҃їѧ благи́мъ произволе́нїемъ расточꙋ̀: ѡ҆ чесо́мъ и҆ є҆щѐ ᲂу҆корю́сѧ, ничесо́же и҆мѣ́ѧ; Но рече́тъ кто̀: ѿкꙋ́дꙋ ᲂу҆́бѡ поми́ловани бꙋ́дꙋтъ про́чее, и҆̀же ѿ на́шихъ подаѧ́нїй ѡ҆бы́кшїи пома́лꙋ корми́тисѧ ᲂу҆бо́зїи; Да навы́кнетъ таковы́й, и҆звѣ́томъ своегѡ̀ любоимѣ́нїѧ, не поноша́ти бг҃ꙋ: не лиши́тъ бо бг҃ъ свою̀ тва́рь ꙗ҆́коже и҆знача́ла ᲂу҆строѧ́ющи, ниже́ бо пре́жде сегѡ̀ и҆лѝ ѻ҆́нагѡ, даю́щихъ ми́лостыню, лиша́еми бѧ́хꙋ пи́щи, и҆лѝ кро́ва ни́щїи. Добро̀ ᲂу҆́бѡ є҆́же ѿ са́магѡ ра́зꙋма и҆́стины, со благи́мъ слꙋже́нїемъ ѿврещѝ, є҆́же ѿ бога́тства безслове́сное же мꙋдрова́нїе и҆ похвалꙋ̀, своѧ̑ похотѣ̑нїѧ возненави́дѣвшꙋ, є҆́же є҆́сть взыска́ти свою̀ дꙋ́шꙋ, да не ктомꙋ̀ ра́дꙋющесѧ ѡ҆ всегда́шнемъ подаѧ́нїи, и҆ ᲂу҆ничижи́мъ са́ми себѐ ѕѣлѡ̀, ꙗ҆́кѡ ничесо́же добра̀ творѧ́ще. До́ндеже ᲂу҆̀бо во и҆мѣ́нїи, бла́гѡ и҆мꙋ́ще є҆смы̀ пребыва́емъ, но вели́ко ᲂу҆́бѡ є҆́сть въ на́съ благоде́нствїе, а҆́ще ра́дꙋемсѧ ѡ҆ си́хъ расточе́нїи, ꙗ҆́кѡ ти́хѡ слꙋжа́ще бж҃е́ственномꙋ повелѣ́нїю: и҆ поне́же ᲂу҆́бѡ всѧ̑ и҆стощи́хомъ, смире́нїе на́мъ безмѣ́рное и҆ ᲂу҆миле́нїе привхо́дитъ, ꙗ҆́кѡ ничесо́же пра́вды досто́йно дѣ́ющымъ. Тѣ́мже про́чее въ себѣ̀ ѡ҆браща́етсѧ дꙋша̀, во мно́зѣ смире́нїи и҆ сокрꙋше́нїи, да є҆́же не и҆́мать притѧжава́ти на всѧ́къ де́нь ми́лостынею, сїѐ ѿ <anchor type="page" number="821"/> трꙋ́дныѧ моли́твы и҆ терпѣ́нїѧ и҆ смиренномꙋ́дрїѧ по́слѣжде себѣ̀ притвори́тъ. Ни́щъ бо и҆ ᲂу҆бо́гъ восхва́лѧтъ и҆́мѧ твоѐ гдⷭ҇и<footnote lang="cu">Ѱал. ѻ҃г, ст. к҃а.</footnote>. Нижѐ ᲂу҆̀бо сло́ва дарова́нїе ᲂу҆готовлѧ́етсѧ комꙋ̀ ѿ бг҃а, а҆́ще кто̀ себѐ не ᲂу҆гото́витъ всѣ́хъ свои́хъ сꙋ́щихъ ѿрещи́сѧ, сла́вы ра́ди є҆ѵⷢ҇лїѧ бж҃їѧ: да въ бг҃олю́бномъ ᲂу҆бо́жествѣ, благовѣствꙋ́етсѧ бога́тство црⷭ҇твїѧ бж҃їѧ. Рекі́й бо: ᲂу҆гото́валъ є҆сѝ бла́гостїю твое́ю ни́щемꙋ бж҃е. И҆ па́ки наведѐ: Гдⷭ҇ь да́стъ глаго́лъ благовѣствꙋ́ющымъ си́лою мно́гою<footnote lang="cu">Ѱал. ѯ҃з, ст. а҃і и҆ в҃і.</footnote>: сїѐ ꙗ҆́вѣ назна́менꙋетъ.</p>
<p>ѯ҃з. Всѧ̑ ᲂу҆̀бо дарова̑нїѧ бг҃а на́шегѡ, дѡбра̀ ѕѣлѡ̀, и҆ всѧ́кїѧ бла́гости пода́тєльна: но ничто́же си́це воспалѧ́етъ и҆ дви́жетъ на́ше се́рдце въ любо́вь тогѡ̀ бла́гости, ꙗ҆́коже богосло́вїе: пло́дъ бо сꙋ́щи се́й ра́венъ бж҃е́ственныѧ благода́ти, прє́днѧѧ и҆з̾ѧвлѧ́етъ, и҆ да́ръ да́рꙋетъ дꙋшѝ. Пе́рвѣе бо ᲂу҆строѧ́етъ на́съ, всѧ́кое жите́йское любле́нїе съ ра́достїю преѡби́дѣти, ꙗ҆́кѡ и҆мꙋ́ще вмѣ́стѡ тлѣ́нныхъ жела́нїй, неизглаго́ланное бога́тство словесѐ бж҃їѧ: та́же ѻ҆гне́мъ и҆змѣне́нїѧ ᲂу҆́мъ на́шъ ѡ҆зарѧ́етъ, тѣ́мже того̀ и҆ прича́стника слꙋже́бнымъ дх҃овѡ́мъ твори́тъ. И҆́скреннѣ ᲂу҆́бѡ и҆̀же въ сїѐ пред̾ꙋгото́вльшїисѧ, сицевꙋ́ю добродѣ́тель вожделѣ́имъ, возлю́бленнїи, благолѣ́потнꙋю, всезри́тельнꙋю, всѧ́кагѡ безпеча́лїѧ хода́тайственнꙋю, во ѡ҆заре́нїи свѣ́та неизрече́ннагѡ ᲂу҆́мъ пита́ющꙋю, сло́ва бж҃їѧ, бг҃а сло́ва: да не мнѡ́гаѧ глаго́лю, слове́сныѧ дꙋшѝ да́ромъ проро́чества почти́вши, и҆ ко ѡ҆бще́нїю сочета́вши нераздѣ́льнѡ, ѽ чꙋдесѐ! да и҆ ѿ человѣ̑къ, богови̑дныѧ вѣща́тели жениховво́дница сочета́етъ, бж҃е́ствєннаѧ ꙗ҆́снѡ пою́ще вели̑чїѧ бж҃їѧ.</p>
<p>ѯ҃и. Оу҆́мъ на́шъ, мнѡ́гаѧ ᲂу҆́бѡ, ꙗ҆̀же въ моли́твѣ, ᲂу҆пражднє́нїѧ ѕлострада́тельнѣ и҆́мать, тѣсноты̀ ра́ди и҆ собра́нїѧ моли́твенныѧ добродѣ́тели: въ богосло́вїе же ра́дꙋѧсѧ себѐ предае́тъ, простра́нства ра́ди и҆ свобо́дности бж҃е́ственныхъ богоглаго́ланїй. Да не ᲂу҆̀бо пꙋ́ть томꙋ̀ да́мы, є҆́же мно́гѡ глаго́лати, и҆лѝ па́че мѣ́ры воскрилѧ́тисѧ того̀ ѡ҆ста́вимъ ра́достїю, но моли́твою <anchor type="page" number="822"/> вѧ́щше и҆ пѣ́нїемъ, и҆ писа́нїй прочита́нїемъ ᲂу҆праздни́мъ: нижѐ любослове́сныхъ мꙋже́й творе́нїе презира́юще, и҆́хже вѣ́ра словесы̑ познава́етсѧ: ниже́ бо ѿ себѐ ᲂу҆строѧ́юще глаго́лы, примета́ти словесє́мъ благѡда́тнымъ: нижѐ ᲂу҆́бѡ ѿ тщесла́вїѧ влещи́сѧ, и҆ разсы́патисѧ, мно́гїѧ ра́ди сла́дости и҆ многосло́вїѧ, попꙋ́стимъ, но и҆ всѧ́кагѡ мечта́нїѧ кромѣ̀, то́й во вре́мѧ видѣ́нїѧ сохрани́мъ: и҆ про́стѡ рещѝ, слє́зныѧ томꙋ̀ всѧ́кѡ ѿ сегѡ̀ мы̑сли сотвори́мъ. Почива́ѧй бо во временѣ́хъ молча́нїѧ, и҆ ᲂу҆слажда́емь ѿ моли́твы па́че сла́дости, не то́кмѡ предрече́нныхъ ви́нъ кромѣ̀ быва́етъ, но вѧ́щше и҆ вѧ́щше поновлѧ́етсѧ, во є҆́же бы́стрѣ и҆ без̾ трꙋда̀ бж҃е́ственнымъ прилага́тисѧ видѣ́нїємъ, и҆ постига́ти въ разсꙋжде́нїе, и҆ пред̾ꙋспѣва́ти во мно́зѣ смире́нїи: ѻ҆ба́че подоба́етъ вѣ́дѣти, ꙗ҆́кѡ моли́тва всѧ́кїѧ широты̀ вы́шши є҆́сть: и҆ сїѧ̀ ѻ҆́нѣхъ є҆ди́ныхъ є҆́сть, и҆̀же во всѧ́комъ чꙋ́вствѣ и҆ и҆звѣще́нїи и҆скꙋ́сныхъ, и҆спо́лненныхъ ст҃ы́ѧ благода́ти.</p>
<p>ѯ҃ѳ. Благода́ть въ нача́лѣ ра́зꙋмомъ мно́гимъ дꙋ́шꙋ свои́мъ ѡ҆бы́че ѡ҆зарѧ́ти свѣ́томъ, пред̾идꙋ́щымъ же по́двигѡмъ, недовѣ́домѣ мнѡ́гаѧ дѣ́йствꙋетъ богосло́внѣй дꙋшѝ своеѧ̀ та̑инства: тогда̀ ᲂу҆́бѡ на́съ ра́дꙋющихсѧ, во слѣ́дъ приложи́тъ бж҃е́ственныхъ видѣ́нїй, ꙗ҆́кѡ ѿ невѣ́дѣнїѧ въ ра́зꙋмъ призыва́емыхъ, посредѣ́ же пѡ́двигъ, не тщесла́венъ на́шъ ра́зꙋмъ сохранѧ́етъ. Подоба́етъ ᲂу҆̀бо скорбѣ́ти на́мъ въ мѣ́рꙋ ꙗ҆́кѡ ѡ҆ста́влєннымъ, да вѧ́щше смири́мсѧ и҆ покори́мсѧ сла́вѣ гдⷭ҇ни: ра́доватисѧ же благовре́меннѣ, благо́ю наде́ждою воскрилѧ́ємымъ: ꙗ҆́коже бо мно́гаѧ ско́рбь въ безнаде́жїе и҆ невѣ́рїе дꙋ́шꙋ поверга́етъ, си́це и҆ мно́гаѧ ра́дость, въ киче́нїе тꙋ́ю призыва́етъ. Ѡ҆ и҆̀же бо є҆щѐ младе́нчествꙋющихъ глаго́лю, просвѣще́нїѧ и҆ ѡ҆ставле́нїѧ среда̀, и҆скꙋше́нїе: ско́рби же и҆ ра́дости среда̀, наде́жда: терпѧ́ бо, речѐ, потерпѣ́хъ гдⷭ҇а, и҆ внѧ́тъ мѝ<footnote lang="cu">Ѱал. л҃ѳ, ст.в҃.</footnote>. И҆ па́ки: по мно́жествꙋ болѣ́зней мои́хъ, ᲂу҆тѣшє́нїѧ твоѧ̑ возвесели́ша дꙋ́шꙋ мою̀<footnote lang="cu">Ѱал. ч҃г, ст. ѳ҃і.</footnote>.</p>
<p>ѻ҃. Ꙗ҆́коже въ ба́ни ча́стѡ ѿверза̑емымъ две́ремъ, ю҆́же внꙋ́трь теплотꙋ̀ и҆згонѧ́етъ во́нъ: си́це и҆ дꙋша̀, є҆гда̀ хо́щетъ мно́гѡ глаго́лати, <anchor type="page" number="823"/> а҆́ще и҆ всѧ̑ дѡ́браѧ глаго́летъ, свою̀ па́мѧть гла́сными враты̑ разно́ситъ, тѣ́мже про́чее ᲂу҆̀бо лиша́етсѧ чистѣ́йшихъ мы́слей: са́мою же слове́съ ꙗ҆́звою мѧте́жнѣ нѣ́какѡ ко прилꙋ́чшымсѧ бесѣ́дꙋетъ, поне́же нижѐ ст҃а́гѡ дх҃а про́чее и҆́мать, не мечта́тельнꙋ въ то́й соблюда́юща мы́сль: бѣжи́тъ бо при́снѡ благо́е многосло́вїѧ, ꙗ҆́кѡ мѧте́жа сꙋ́щи и҆ всѧ́кагѡ мечта́нїѧ вино́вно. Добро̀ ᲂу҆̀бо благовре́менно молча́нїе, ничто́же и҆́но сꙋ́щи, ра́звѣ ма́ти мꙋ̑дрымъ помыслѡ́мъ.</p>
<p>ѻ҃а. Мно́гѡ ᲂу҆́бѡ богосло́внꙋю дꙋ́шꙋ въ нача́лѣ мо́лвѧтъ, са́мое на́съ сло́во ра́зꙋма ᲂу҆чи́тъ, стра́сти: вѧ́щше же всѣ́хъ ꙗ҆́рость, и҆ нена́висть, сїе́ же стра́ждетъ, не толи́кѡ ра́ди дѣ́йствꙋющихъ сїѧ̑ бѣсѡ́въ, є҆ли́кѡ своегѡ̀ ра́ди пред̾ꙋспѣ́ѧнїѧ. Доне́лѣже бо мі́ра сегѡ̀ мꙋдрова́нїемъ во́дитсѧ: а҆́ще и҆ ви́дитъ каково̀ ᲂу҆́бѡ пра́ведное ѿ нѣ́которыхъ попира́емо, недви́жима и҆ немѧте́жна пребыва́етъ: свои́ми бо похотьмѝ пекꙋ́щисѧ, ѡ҆ пра́веднѣмъ неради́тъ. Є҆гда́ же вы́шше свои́хъ страсте́й на́чнетъ быва́ти, преѡби́дѣнїѧ ра́ди настоѧ́щихъ, и҆ любвѐ ра́ди бж҃їѧ, нижѐ во снѣ̀ само́мъ, то́е пра́ведное презира́емо ви́дѣти те́рпитъ: но гнѣ́ваетсѧ на ѕлодѣ́йствꙋющыѧ, до́ндеже ви́дитъ досади́тели пра́вды, благочести́вымъ по́мысломъ сеѧ̀ покори́вшихсѧ досто́инствꙋ: сегѡ̀ ра́ди ᲂу҆́бѡ неправди̑выѧ ненави́дитъ, пра́вєдныѧ же па́че лю́битъ. Не совосхище́нно бо всѧ́чески ѻ҆́ко дꙋше́вное быва́етъ, внегда̀ свою̀ завѣ́сꙋ, тѣ́ло глаго́лю, въ то́нкость вели́кꙋ воздержа́нїемъ и҆зтче́тъ: ѻ҆ба́че бо́льше є҆́сть, и҆ наипа́че ненавидѣ́нїѧ непра́ведныхъ, є҆́же пла́кати тѣ́хъ нечꙋ́вство: а҆́ще бо ѻ҆нѝ и҆ ненавидѣ́нїѧ сꙋ́ть досто́йни, но боголюби́вой дꙋшѣ̀ ᲂу҆́мъ не хо́щетъ ѿ не́нависти мѧте́житисѧ, зане́же присꙋ́щей не́нависти въ дꙋшѣ̀, не дѣ́йствꙋетъ ра́зꙋмъ.</p>
<p>ѻ҃в. Богосло́вецъ ѿ са́мыхъ слове́съ бж҃їихъ ᲂу҆слажда́ѧ дꙋ́шꙋ и҆ разжиза́ѧ, и҆́же ко безстра́стїѧ приме́щетсѧ мѣ́рамъ во благовре́менныхъ широта́хъ: словеса́ бо гдⷭ҇нѧ, словеса̀ чи̑ста, сребро̀ разжже́но, и҆скꙋше́но землѝ<footnote lang="cu">Ѱал. а҃і, ст. з҃.</footnote>. Разꙋ́мный бо, и҆́же по дѣ́йствꙋ ѿ и҆скꙋ́са и҆звѣща́емь, <anchor type="page" number="824"/> вы́шше страсте́й быва́етъ: полꙋчи́тъ же и҆ богосло́вецъ, а҆́ще ᲂу҆̀бо смире́ннѣйша себѐ положи́тъ и҆скꙋ́са разꙋми́чнагѡ. И҆ разꙋ́мный, а҆́ще непогрѣши́тельнꙋ въ разсꙋжде́нїи и҆́мать ча́сть дꙋшѝ, ви́дѣтельныѧ пома́лꙋ добродѣ́тели причаща́етсѧ. Двꙋ́хъ бо не слꙋча́етсѧ коемꙋ́ждо ѿ соверше́нныхъ пристѧжа́ти дарова́нїй, да ѻ҆бои́ма чꙋдѧ́щемасѧ, во є҆́же кі́йждо коего́ждо и҆зли́шествꙋетъ, смиреномꙋ́дрїе бо въ тѣ́хъ со рве́нїемъ пра́вды ᲂу҆множа́етсѧ. Сегѡ̀ ра́ди а҆пⷭ҇лъ глаго́летъ: ѻ҆́вомꙋ ᲂу҆́бѡ дае́тсѧ дꙋ́хомъ сло́во премꙋ́дрости, дрꙋго́мꙋ же сло́во ра́зꙋма, ѡ҆ то́мже дс҃ѣ<footnote lang="cu">а҃ Кор. гл. в҃і, ст. и҃.</footnote>.</p>
<p>ѻ҃г. Є҆гда̀ въ гобзова́нїи бꙋ́детъ дꙋша̀ є҆сте́ственныхъ плодѡ́въ, велегла́снѣйше и҆ пѣ́нїе твори́тъ, и҆ гласѡ́мъ па́че хо́щетъ моли́тисѧ, є҆гда́ же ли ѿ ст҃а́гѡ дх҃а воздѣ́йствꙋетсѧ, со всѧ́кою ѿра́дою и҆ сла́достїю помо́литсѧ во є҆ди́номъ се́рдцѣ: послѣ́дꙋетъ же ѻ҆́номꙋ зало́гꙋ, ра́дость мечта́тельна, ѻ҆́вомꙋ же дꙋхо́внаѧ слеза̀, и҆ по си́хъ весе́лїе нѣ́кое любомечта́тельно. Те́плаѧ бо па́мѧть гла́сныѧ ра́ди мѣ́ры пребыва́ющи, слезови̑дныѧ нѣ̑кїѧ и҆ крѡ́ткїѧ мы̑сли въ се́рдцѣ всегда̀ ᲂу҆строѧ́етъ носи́ти: тѣ́мже вои́стиннꙋ є҆́сть ви́дѣти сѣ́мена моли́твы сѣ́єма въ землѝ серде́чнѣй, наде́жды, ра́ди жа́твенныѧ ра́дости. Ѻ҆ба́че є҆гда̀ ѿ многопеча́лїѧ ѡ҆тѧгчава́еми є҆смы̀, подоба́етъ ма́лѡ бо́льшимъ гла́сомъ твори́ти на́мъ пѣ́нїе, наде́жды ра́достїю вѣща́нїѧ дꙋ́шꙋ воз̾ꙋдарѧ́ющымъ, до́ндеже ѻ҆́блакъ ѻ҆́ный тѧ́жкїй ѿ вѣ́трѡвъ гла́са разждене́тсѧ.</p>
<p>ѻ҃д. Є҆гда̀ во свое́мъ ра́зꙋмѣ дꙋша̀ бꙋ́детъ, и҆зно́ситъ и҆з̾ себѐ теплотꙋ̀ нѣ́кꙋю и҆ боголюбе́зное стыдѣ́нїе: не смꙋща́ема бо ѿ печа́лей жите́йскихъ, рачи́телѧ нѣ́коегѡ ражда́етъ смире́нїѧ, по мѣ́рѣ бг҃а взыскꙋ́ющымъ, да́рꙋетсѧ смире́нїе: но сїѐ ᲂу҆̀бо вско́рѣ и҆змѣнѧ́етсѧ, и҆лѝ ѿ чꙋ́вствъ предае́мѣй па́мѧти, и҆лѝ и҆ поѧда́ющꙋ є҆стествꙋ̀ вско́рѣ свое́ си ᲂу҆бо́жествомъ до́брыхъ дѣѧ́нїй. Тѣ́мже и҆̀же ѿ є҆́ллинъ премꙋ́дрїи сїѐ воздержа́нїѧ ра́ди полꙋчи́ти непщева́хꙋ, є҆́же не и҆мѣ́ша, ꙗ҆́коже подоба́ше: за є҆́же не <anchor type="page" number="825"/> дѣ́йствоватисѧ ᲂу҆мꙋ̀ и҆́хъ ѿ при́сныѧ и҆ всеи́стинныѧ премꙋ́дрости. А҆ ꙗ҆́же ѿ всест҃а́гѡ дх҃а теплота̀ приноси́маѧ се́рдцꙋ, пе́рвѣе ᲂу҆́бѡ ми́рна є҆́сть всѧ̀, и҆ непрестаю́ща, и҆ всѣ̀ ча̑сти дꙋшѝ въ бж҃їю любо́вь призыва́юща, и҆ нижѐ внѣꙋ́дꙋ се́рдца разꙋмѣва́ема, собо́ю же па́че всегѡ̀ человѣ́ка, въ любо́вь нѣ́кꙋю безмѣ́рнꙋю влекꙋ́щи и҆ ра́дость: подоба́етъ ᲂу҆̀бо разꙋмѣ́вшымъ ѻ҆́нꙋ, въ са́мꙋю тꙋ̀ доспѣ́ти, здра́вствꙋющагѡ бо, ка́кѡ ᲂу҆́бѡ воздержа́нїемъ є҆стества̀, позна́нїе є҆́сть є҆сте́ственныѧ любвѐ, распали́ти же ᲂу҆́мъ въ безстра́стїе, ꙗ҆́коже дꙋхо́внаѧ любо́вь, не мо́жетъ.</p>
<p>ѻ҃є. Ꙗ҆́коже воздꙋ́хъ се́й, и҆́же ра́ди на́съ сотворе́нный, ды́шꙋщꙋ сѣ́верꙋ, чи́стъ пребыва́етъ, вѣ́треннагѡ ра́ди то́нка нѣ́коегѡ и҆ чи́ста є҆стества̀: ю҆́гꙋ же ды́шꙋщꙋ, ве́сь ꙗ҆́коже дебе́лъ быва́етъ вѣ́тра сегѡ̀ мглотво́рнымъ є҆стество́мъ, сло́гомъ нѣ́кїимъ сро́дства, ѿ свои́хъ є҆мꙋ̀ ча̑стыѧ ѻ҆́блаки наносѧ́щꙋ на всю̀ вселе́ннꙋю. Си́це и҆ дꙋша̀, є҆гда̀ ᲂу҆̀бо ѿ и҆́стиннагѡ и҆ всест҃а́гѡ дх҃а дыха́нїе дѣ́йствꙋетсѧ, кромѣ̀ бѣсо́вскїѧ всѧ́кїѧ мглы̀ ѡ҆брѣта́етсѧ: є҆гда́ же ѿ дꙋ́ха льсти́ва ѕѣ́льнѣ ды́шꙋщаѧ, ѿ ѻ҆́блака грѣхо́внагѡ всѧ̀ покрыва́етсѧ. Потре́ба ᲂу҆̀бо на́мъ предложе́нїе при́снѡ ѿ всеѧ̀ крѣ́пости ѡ҆браща́ти, къ чисти́тельномꙋ и҆ животво́рномꙋ дыха́нїю всест҃а́гѡ дх҃а, си́рѣчь, є҆́же ви́дѣ проро́къ і҆езекі́иль, ѿ сѣ́вера грѧдꙋ́щь во свѣ́тѣ ра́зꙋма<footnote lang="cu">І҆езек. гл. а҃, ст. д҃.</footnote>, да чиста̀ на́ша при́снѡ дꙋшезри́телнаѧ наипа́че пребыва́етъ ча́сть, є҆́же не ле́стнѣ на́мъ приходи́ти ко бж҃е́ствєннымъ видѣ́нїємъ, въ воздꙋ́сѣ свѣтоза́рнѣ, ꙗ҆́же просвѣща́етъ зрѧ́щихъ: се́й бо є҆́сть свѣ́тъ и҆́стиннагѡ ра́зꙋма.</p>
<p>ѻ҃ѕ. Нѣ́цыи ᲂу҆мышлѧ́юще благода́ть вкꙋ́пѣ и҆ грѣ́хъ, си́рѣчь, дꙋ́хъ и҆́стины, и҆ дꙋ́хъ ле́сти, при креща́емыхъ сокрыва́тисѧ во ᲂу҆мѣ̀: тѣ́мже рече́сѧ, є҆ди́но ᲂу҆̀бо лицѐ въ дѡ́браѧ призыва́етъ ᲂу҆́мъ, дрꙋго́е же а҆́бїе къ сопроти̑внымъ. А҆́зъ же ѿ бж҃е́ственныхъ писа́нїй, и҆ ѿ са́магѡ разꙋмѣ́нїѧ ᲂу҆ма̀ постиго́хъ, ꙗ҆́кѡ пре́жде ᲂу҆́бѡ ст҃а́гѡ креще́нїѧ ѿ внѣꙋ́дꙋ благода́ть къ дѡ́брымъ преꙋбѣжда́етъ <anchor type="page" number="826"/> дꙋ́шꙋ: непрїѧ́знь же гнѣзди́тсѧ въ са́мыхъ глꙋбина́хъ, всѧ̑ десны̑ѧ и҆схо́ды ᲂу҆мꙋ̀ затворѧ́ти тщи́тсѧ. Ѿ са́магѡ бо тогѡ̀ часа̀, во́ньже ᲂу҆́бѡ породи́мсѧ, и҆звнѣ̀ ᲂу҆̀бо непрїѧ́знь быва́етъ, внꙋ́трь же благода́ть: тѣ́мже ѡ҆брѣта́емъ, занѐ ꙗ҆́коже пре́жде ѡ҆блада́ше ле́сть дꙋ́шꙋ, си́це по креще́нїи тоѧ̀, ѡ҆блада́етъ и҆́стина. Дѣ́йствꙋетъ же и҆ непрїѧ́знь дꙋше́ю, и҆ по се́мъ ꙗ҆́коже и҆ пре́жде и҆ го́рше мно́жае, но не ꙗ҆́кѡ сꙋ́щи со благода́тїю, не бꙋ́ди то̀, но ꙗ҆́кѡ воздымлѧ́ѧ ᲂу҆мꙋ̀ сла́бостїю тѣле́сною, сла́дость безслове́сныхъ сласте́й: попꙋще́нїе же бж҃їе сїѐ быва́етъ, да мѧте́жемъ и҆ ѻ҆гне́мъ и҆ и҆скꙋше́нїемъ проходѧ̀ человѣ́къ, си́це а҆́ще хо́щетъ въ воспрїѧ́тїи бꙋ́детъ блага́гѡ: проидо́хомъ бо, речѐ, сквозѣ̀ ѻ҆́гнь и҆ во́дꙋ, и҆ и҆зве́лъ ны̀ є҆сѝ въ поко́й<footnote lang="cu">Ѱал. ѯ҃є, ст. в҃і.</footnote>.</p>
<p>ѻ҃з. Благода́ть, ꙗ҆́коже рѣ́хъ, ѿ са́магѡ тогѡ̀ часа̀, въ ѻ҆́ньже креща́емсѧ, въ са́мой то́й глꙋбинѣ̀ ᲂу҆ма̀ скрыва́етсѧ, въ са́момъ чꙋ́вствѣ є҆гѡ̀ кры́ющи своѐ прише́ствїе: є҆гда́ же ᲂу҆́бѡ начина́етъ кто̀ ѿ всегѡ̀ предложе́нїѧ жела́ти бг҃а, тогда̀ неизрече́ннымъ нѣ́кїимъ сло́вомъ, ᲂу҆́мнагѡ ра́ди ра́зꙋма бесѣ́дꙋетъ дꙋшѝ ча́сть нѣ́котораѧ свои́хъ є҆ѧ̀ бла̑гъ, тѣ́мже въ жела́нїе про́чее ѡ҆брѣ́тенїѧ прихо́дитъ. И҆́же сїѐ ѿню́дъ хотѧ́й ѻ҆па́снѡ держа́ти, є҆́же всѧ̑ настоѧ̑щаѧ блага̑ѧ со мно́ю ра́достїю до́лженъ ѿврещѝ, да село̀ сꙋ́щи стѧ́жетъ, въ не́мже ѡ҆брѣта́етсѧ сокрове́нно сокро́вище жи́зни. Є҆гда́ бо кто̀ всѐ ѿложи́тъ жите́йское бога́тство, тогда̀ ѡ҆брѣта́етъ мѣ́сто, въ не́мже благода́ть бж҃їѧ кры́етсѧ: по преспѣ́ѧнїю бо дꙋшѝ, и҆ бж҃е́ственное дарова́нїе ᲂу҆мꙋ̀ свою̀ ꙗ҆влѧ́етъ благосты́ню. Вѧ́щше же тогда̀ ѿ бѣсѡ́въ дꙋ́шꙋ смꙋща́ти попꙋща́етъ гдⷭ҇ь, да и҆ разсꙋжде́нїю тꙋ́ю подо́бнѣ наꙋчи́тъ, добрꙋ́ же и҆ ѕлꙋ̀ и҆ смире́ннѣйшꙋ тꙋ̀ содѣ́лаетъ: за є҆́же мно́го є҆́й стыдѣ́нїе, є҆гда̀ разꙋмѣва́етъ ѿ бѣсо́вскихъ бы́ти пѡ́мыслъ приноси́мꙋю ме́рзость.</p>
<p>ѻ҃и. По ѡ҆́бразꙋ є҆смы̀ бж҃їю ᲂу҆́мнымъ дꙋшѝ движе́нїемъ: тѣ́ло бо ꙗ҆́коже до́мъ се́й є҆́сть, поне́же ѿ престꙋпле́нїѧ а҆да́мова, <anchor type="page" number="827"/> не то́кмѡ ѡ҆́брази начерта́нїѧ дꙋше́внагѡ ѡ҆скверни́шасѧ, но и҆ тѣ́ло на́ше тлѣ́нїю подпадѐ. Сегѡ̀ ра́ди ст҃о́е бж҃їе сло́во воплоти́сѧ, во́дꙋ на́мъ спасе́нїѧ свои́мъ креще́нїемъ ꙗ҆́кѡ бг҃ъ въ порожде́нїе дарова́въ, да породи́мсѧ же водо́ю, дѣ́йствїемъ ст҃а́гѡ и҆ животворѧ́щагѡ дх҃а: тѣ́мже а҆́бїе и҆ дꙋ́шꙋ и҆ тѣ́ло, а҆́ще ᲂу҆́бѡ ѿ всецѣ́лагѡ зало́га прихо́дитъ кто̀ къ бг҃ꙋ, ѡ҆чища́емъ: ст҃о́мꙋ ᲂу҆́бѡ дх҃ꙋ въ на́съ вселѧ́ющꙋсѧ, грѣхꙋ́ же ѿ тогѡ̀ бѣжа́щꙋ. Не бо̀ є҆́сть мо́щно є҆ди́номꙋ сꙋ́щꙋ, и҆ про́стꙋ начерта́нїю дꙋшѝ, двѣма̀ ли́цами въ то́й бы́ти, ꙗ҆́коже нѣ́цыи непщева́ша: бж҃е́ственнѣй бо благода́ти сочетава́ющей себѐ ст҃ы́мъ креще́нїемъ, въ любвѝ нѣ́коей непостижи́мѣй, по ѡ҆́бразꙋ, и҆́же при ѡ҆брꙋче́нїи, ꙗ҆́коже писа́нїемъ ᲂу҆твержда́ющесѧ, гдѣ̀ та́мѡ мо́жетъ вмѣсти́ти лꙋка́вое лицѐ, ни є҆ди́номꙋ наипа́че прїѻбще́нїю свѣ́та ко тьмѣ̀ сꙋ́щи: вѣ́рꙋемъ ᲂу҆̀бо и҆зврещи́сѧ томꙋ̀ ѿ сокро́вищь ᲂу҆ма̀, ба́ни ра́ди нетлѣ́нїѧ. А҆ и҆̀же свѧще́нныхъ пѡ́двигъ тща́телїе ᲂу҆се́рднїи, та́кѡ и҆ ѕмі́и многоѡбра́знїи и҆ не чꙋди́мсѧ, чесѡ̀ ра́ди по креще́нїи па́ки, съ до́брыми ѕла̑ѧ помышлѧ́емъ: ба́нѧ бо свѧты́ни ѻ҆́во ᲂу҆̀бо ѿе́млетъ ѿ на́съ скве́рнꙋ согрѣше́нїй, ѻ҆́во же сꙋгꙋ́бое во́ли на́шеѧ ны́нѣ не и҆змѣнѧ́етъ. Нижѐ ᲂу҆̀бо бѣсѡ́мъ є҆́же бори́ти на́съ, и҆лѝ лє́стныѧ провѣщава́ти глаго́лы возбранѧ́етъ: да ꙗ҆̀же не сохрани́хомъ є҆сте́ственнѡ сꙋ́ще, ѻ҆рꙋ́жїе пра́вды прїе́мше сїѧ̑ въ си́лѣ бж҃їей сохрани́мъ.</p>
<p>ѻ҃ѳ. Сатана̀, ꙗ҆́коже рѣ́хъ, ст҃ы́мъ креще́нїемъ и҆зверга́етсѧ ѿ дꙋшѝ, попꙋща́етсѧ же томꙋ̀ предрече́нныхъ ра́ди ви́нъ, дѣ́йствовати своѧ̑ кѡ́зни над̾ ѻ҆́ною чрез̾ тѣ́ло: благода́ть во бж҃їѧ въ са́мꙋю тꙋ̀ глꙋбинꙋ̀ дꙋшѝ, си́рѣчь во ᲂу҆́мъ вселѧ́етсѧ: всѧ́ бо, речѐ, сла́ва дще́ре цр҃е́вы внꙋтрьꙋ́дꙋ<footnote lang="cu">Ѱал. м҃д, ст. д҃і.</footnote>, не ꙗ҆влѧ́ема бѣсѡ́мъ. Тѣ́мже ѿ са́мыѧ тоѧ̀ глꙋбины̀ се́рдца на́шегѡ, разꙋмѣва́емъ ꙗ҆́коже текꙋ́щꙋю бж҃е́ственнꙋю любо́вь, є҆гда̀ те́плѣ бг҃а воспомина́емъ: лꙋка́вїи же дꙋ́си про́чее чꙋ́вствы тѣле́сными вхо́дѧтъ и҆ гнѣздѧ́тсѧ, сла́бости ра́ди плотскі́ѧ дѣ́йствꙋюще, при и҆̀же є҆щѐ младе́нчествꙋющихъ <anchor type="page" number="828"/> дꙋше́ю: си́це ᲂу҆̀бо ᲂу҆́мъ на́шъ при́снѡ по а҆пⷭ҇лꙋ наслажда́етсѧ зако́номъ дꙋхо́внымъ, чꙋ́вствїѧ же пло́ти ᲂу҆мѧгче́нными сластьмѝ соѿводи́тисѧ во́лѧще<footnote lang="cu">Ри́мл. гл. з҃, ст. и҃і.</footnote>. Тѣ́мже ᲂу҆̀бо благода́ть ᲂу҆́мнагѡ ра́ди чꙋ́вствїѧ, тѣ́ло въ ра́дость неизрече́ннꙋю преитѝ, пред̾ꙋспѣва́ющихъ ра́зꙋмомъ весели́тъ: бѣ́сове же чꙋ́вствы тѣле́сными, наипа́че є҆гда̀ на́съ ѡ҆брѧ́щꙋтъ малодꙋ́шнѣ тече́нїе благоче́стїѧ ше́ствꙋющихъ, дꙋ́шꙋ плѣнѧ́ютъ, нꙋ́жднѣ тꙋ́ю, во ꙗ҆̀же не хо́щетъ, подви́жꙋще ᲂу҆бі́йцы.</p>
<p>п҃. Глаго́лющыѧ вкꙋ́пѣ два̀ лица̑, благода́ти, и҆ грѣха̀ вѣ̑рнымъ въ сердца́хъ бы́ти, ѿ є҆́же рещѝ є҆ѵⷢ҇лі́стꙋ, свѣ́тъ во тьмѣ̀ свѣ́титсѧ, и҆ тьма̀ є҆гѡ̀ не ѡ҆б̾ѧ́тъ<footnote lang="cu">І҆ѡа́н. гл. а҃, ст. є҃.</footnote>, ѿ тогѡ̀ составлѧ́ти хотѧ́тъ своѐ мнѣ́нїе, глаго́люще: ника́коже бж҃е́ственнѣй свѣ́тлости ѿ є҆́же лꙋка́вомꙋ сопребыва́нїѧ скверни́тисѧ, а҆́ще каковы́млюбо ѡ҆́бразомъ и҆ приближа́етсѧ, речѐ, въ дꙋшѝ свѣ́тъ бж҃е́ственный тьмѣ̀ бѣсо́встѣй. Ѿ са́магѡ же рече́нїѧ є҆ѵⷢ҇льскагѡ, ѡ҆блича́ютсѧ внѣ̀ ст҃ы́хъ писа́нїй мꙋ́дрствꙋющїи: поне́же бо сло́во бж҃їе свѣ́тъ и҆́стинный, во пло́ти ꙗ҆ви́тисѧ и҆зво́ли свое́й тва́ри, безмѣ́рнымъ свои́мъ человѣколю́бїемъ свѣ́тъ сво́й въ на́съ вже́гъ ст҃а́гѡ ра́зꙋма: мꙋдрова́нїе же мїрско́е, свѣ́та бж҃їѧ не пости́же: поне́же мꙋдрова́нїе плотско́е вражда̀ на бг҃а<footnote lang="cu">Ри́мл. гл. и҃, ст. з҃.</footnote>: тогѡ̀ ра́ди богосло́въ таковы́й прїѧ́тъ глаго́лъ. Тѣ́мже пома́лѣ ди́вный, ꙗ҆снѣ́йше на средꙋ̀ и҆зносѧ̀, наведѐ: Бѣ̀, речѐ, свѣ́тъ и҆́стинный, и҆́же просвѣща́етъ всѧ́каго человѣ́ка грѧдꙋ́щаго въ мі́ръ<footnote lang="cu">І҆ѡа́н. гл. а҃, ст. ѳ҃.</footnote>: вмѣ́стѡ є҆́же настае́тъ и҆ животвори́тъ. Въ мі́рѣ бѣ̀, и҆ мі́ръ тѣ́мъ бы́сть, и҆ мі́ръ є҆гѡ̀ не позна̀. Во своѧ̑ прїи́де, и҆ своѝ є҆гѡ̀ не прїѧ́ша. Є҆ли́цы же прїѧ́ша є҆го̀, дадѐ и҆̀мъ вла́сть ча́дѡмъ бж҃їимъ бы́ти, вѣ́рꙋющымъ во и҆́мѧ є҆гѡ̀. Глаго́летъ же и҆ премꙋ́дрый па́ѵелъ, сказꙋ́ѧ є҆́же не пости́же, не ꙗ҆́кѡ ᲂу҆жѐ прїѧ́хъ, и҆лѝ є҆́же соверши́хъ, гоню́ же, речѐ, да дости́гнꙋ, въ не́мже и҆ пости́же и҆ постиже́нъ бы́хъ ѿ хрⷭ҇та̀ і҆и҃са<footnote lang="cu">Фїлїп. гл. г҃, ст. в҃і.</footnote>: Тѣ́мже сатанꙋ̀, глаго́летъ благовѣ́стникъ, не пости́гнꙋти свѣ́тъ и҆́стины, и҆з̾ нача́ла во чꙋ́ждь тогѡ̀ є҆́сть: поне́же <anchor type="page" number="829"/> въ то́мъ нижѐ свѣ́титъ, но слы́шащыѧ человѣ́ки си̑лы и҆ чꙋдеса̀ бж҃їѧ, не хотѧ́щыѧ же прибли́житисѧ потемне́ннагѡ ра́ди и҆́хъ се́рдца свѣ́тꙋ ра́зꙋма є҆гѡ̀<footnote lang="cu">бж҃їѧ.</footnote>, сло́вомъ досто́йнѣ безче́ствꙋетъ.</p>
<p>п҃а. Два̀ ро́да бы́ти. ꙗ҆́коже сло́во на́съ ᲂу҆чи́тъ ра́зꙋма, лꙋка́выхъ дꙋхѡ́въ, ѻ҆́ва ᲂу҆̀бо ѿ тѣ́хъ сꙋ́ть тонча̑йша, ѻ҆́ва же веще́ствєннѣйша: тонча̑йшаѧ ᲂу҆́бѡ дꙋ́шꙋ бори́ти, и҆́ннаѧ<footnote lang="cu">веще́ственнѣйшаѧ.</footnote> же пло́ть ᲂу҆маще́нными нѣ́которыми ᲂу҆тѣше́ньми плѣнѧ́ти ѡ҆быко́ша, тѣ́мже и҆ сопроти́внѣ и҆́мꙋтъ къ себѣ̀ раздѣле́нїе, и҆̀же дꙋ́шꙋ борю́щїи бѣ́сове и҆ и҆́же тѣ́ло: а҆ во є҆́же вреди́ти человѣ́ки, ра́внѡ и҆́мꙋтъ предложе́нїе. Є҆гда̀ ᲂу҆́бѡ благода́ть не водворѧ́етсѧ въ человѣ́цѣ, тогда̀ во глꙋбинꙋ̀ се́рдца ѡ҆́бразомъ сꙋ́щи ѕмїє́въ возгнѣздѧ́тсѧ, не ѡ҆ставлѧ́юще ѿню́дъ воззрѣ́ти дꙋ́шꙋ ко жела́нїю до́брагѡ: є҆гда́ же во ᲂу҆мѣ̀ благода́ть сокрыва́етсѧ, тогда̀ ᲂу҆́бѡ ꙗ҆́кѡ ѻ҆́блацы нѣ́цыи мра́чнїи, про́чее частьмѝ серде́чными расти́чꙋтсѧ во стра́сть грѣха̀, и҆ въ возношє́нїѧ разли̑чнаѧ преѡбразꙋ́ющыѧсѧ, да па́мѧть ᲂу҆ма̀ смꙋща́юще, є҆́же ко благода́ти тогѡ̀ бесѣ́ды ѿто́ргнꙋтъ. Є҆гда̀ ᲂу҆́бѡ мы̀ ѿ бѣсѡ́въ, и҆̀же дꙋ́шꙋ смꙋща́ющихъ, въ дꙋшє́вныѧ возгара́емсѧ стра̑сти, наипа́че въ горды́ню, є҆́же є҆́сть ма́ти всѣ́хъ страсте́й, тогда̀ разрꙋше́нїе тѣ́ла на́шегѡ помышлѧ́юще, ѻ҆́нꙋю высотꙋ̀ славолю́бїѧ посрами́мъ: то́жде же подоба́етъ твори́ти, є҆гда̀ и҆̀же и҆ тѣ́ло ра́тꙋющїи бѣ́сове, въ стꙋ̑днаѧ похотѣ̑нїѧ се́рдце на́ше возвари́ти ᲂу҆строѧ́ютъ: сїе́ бо, всѧ́кое разли́чїе лꙋка́выхъ дꙋхѡ́въ, є҆ди́но воспомина́нїе и҆́мене бж҃їѧ въ тре́звѣй па́мѧти ᲂу҆праздни́ти мо́жетъ. А҆́ще ли же ѿ тогѡ̀ воспомѧнꙋ́тїѧ па́ки хꙋ́дость на́мъ безмѣ́рнꙋ человѣ́ческагѡ є҆стества̀, подлага́ти и҆́мꙋтъ дꙋше́внїи бѣ́сове, ꙗ҆́кѡ ничесогѡ̀ сꙋ́щꙋ досто́йнꙋ: ѿча́ѧнїѧ бо ра́ди сїѐ лю́бѧтъ твори́ти: є҆гда́ бо тѣ́хъ кто̀ прехитри́ти хо́щетъ, сицево́ю мы́слїю про́чее небе́снагѡ ца́рствїѧ че́сть и҆ сла́вꙋ да воспомина́емъ: нижѐ го́ркое и҆ гро́зное нелицемѣ́рное сꙋди́ще да забыва́емъ, да ѻ҆́вѣмъ ᲂу҆́бѡ печа́ль на́шꙋ ᲂу҆тѣша́юще, ѻ҆́вѣмъ же поползнове́нїе пло́ти на́шеѧ востѧ́гнемъ.</p>
<p><anchor type="page" number="830"/>п҃в. Гдⷭ҇ь во благовѣ́стїи на́съ ᲂу҆́читъ, ꙗ҆́кѡ, є҆гда̀ ᲂу҆́бѡ возврати́тсѧ, ѡ҆брѧ́щетъ помете́нъ и҆ ᲂу҆праздне́нъ сво́й до́мъ, си́рѣчь непло́дное се́рдце, сатана̀, тогда̀ пое́млетъ дрꙋги́хъ се́дмь дꙋхѡ́въ, и҆ вхо́дитъ въ то́й, и҆ возгнѣзди́тсѧ: и҆ го́ршее пе́рвыхъ, ꙗ҆̀же послѣ̑днѧѧ человѣ́кꙋ творѧ́ше<footnote lang="cu">Лꙋкѝ гл. а҃і, ст. к҃є.</footnote>. Тѣ́мже подоба́етъ разꙋмѣ́ти, є҆ли́кѡ дх҃ъ ст҃ы́й въ на́съ пребыва́етъ, не мо́жетъ сатана̀ вше́дъ во глꙋбинꙋ̀ дꙋшѝ пребыва́ти. Но и҆ бж҃е́ственный па́ѵелъ ꙗ҆́вѣ на́съ таково́мꙋ ᲂу҆чи́тъ ᲂу҆ма̀ видѣ́нїю, ѿ подви́жнагѡ бо и҆скꙋ́са разꙋмѣ́въ ѡ҆́бразъ вины̀, си́це глаго́летъ: Соꙋслажда́юсѧ бо зако́нꙋ бж҃їю по внꙋ́треннемꙋ человѣ́кꙋ, ви́ждꙋ же и҆́нъ зако́нъ во ᲂу҆́дѣхъ мои́хъ, проти́вꙋ вою́ющъ зако́нꙋ ᲂу҆ма̀ моегѡ̀, и҆ плѣнѧ́ющъ мѧ̀ зако́номъ грѣхо́внымъ сꙋ́щимъ во ᲂу҆́дѣхъ мои́хъ<footnote lang="cu">Ри́м. гл. з҃, ст. к҃г.</footnote>. Наверша́етъ же: Ни є҆ди́но ᲂу҆̀бо ны́нѣ, речѐ, ѡ҆сꙋжде́нїе сꙋ́щымъ ѡ҆ хрⷭ҇тѣ̀ і҆и҃сѣ, не по пло́ти ходѧ́щымъ, но по дꙋ́хꙋ: зако́нъ бо дꙋ́ха жи́зни ѡ҆ хрⷭ҇тѣ̀ і҆и҃сѣ свободи́лъ мѧ̀ є҆́сть ѿ зако́на грѣхо́внагѡ и҆ сме́рти<footnote lang="cu">Ри́м. гл. и҃, ст. а҃.</footnote>. Глаго́летъ же и҆ и҆́ндѣ: да па́ки наꙋчи́тъ на́съ, ꙗ҆́кѡ чрез̾ тѣ́ло ра́тꙋетъ сатана̀ дꙋ́шꙋ прїѡбща́ющꙋюсѧ ст҃о́мꙋ дх҃ꙋ. Ста́ните ᲂу҆́бѡ, речѐ, препоѧ́савше чресла̀ ва̑ша и҆́стиною, и҆ ѡ҆бо́лкшесѧ въ бронѧ̀ пра́вды и҆ ѡ҆бꙋ́вше но́зѣ во ᲂу҆гото́ванїе благовѣствова́нїѧ ми́ра: над̾ всѣ́ми же си́ми воспрїи́мше щи́тъ вѣ́ры, въ не́мже возмо́жете всѧ̑ стрѣ́лы лꙋка́вагѡ разжє́нныѧ ᲂу҆гаси́ти: и҆ шле́мъ спасе́нїѧ воспрїими́те, и҆ ме́чь дꙋхо́вный, и҆́же є҆́сть глаго́лъ бж҃їй<footnote lang="cu">Є҆фес. гл. ѕ҃, ст. з҃і.</footnote>. И҆́но є҆́сть плѣне́нїе, и҆ и҆́но борьба̀: поне́же ѻ҆́во ᲂу҆́бѡ нꙋ́жднагѡ ѿведе́нїѧ є҆́сть назна́менательно, ѻ҆́во же равномо́щнагѡ нѣ́коегѡ по́двига ꙗ҆ви́тельно: сегѡ́ бо ра́ди и҆ стрѣла́ми разжже́нными на хрⷭ҇толюби̑выѧ дꙋ́шы находи́ти дїа́вола, глаго́летъ а҆по́столъ. И҆́же во не могі́й срази́тисѧ и҆ побѣди́ти своего̀ противоподви́жника, тогда̀ стрѣ́лы на того̀ ᲂу҆потреблѧ́етъ да є҆́же и҆здале́че томꙋ̀ ра́тꙋемое, крило́мъ ᲂу҆лови́ти стрѣ́льнымъ возмо́жетъ: поне́же прише́ствїѧ ра́ди благода́ти, возгнѣзди́тисѧ ꙗ҆́коже пре́жде въ подвиза́ющихсѧ ᲂу҆́мъ не <anchor type="page" number="831"/> мо́жетъ, сла́стїю про́чее лета́етъ, и҆ возгнѣздѧ́етсѧ въ тѣ́ло, да тогѡ̀ пра́здностїю дꙋ́шꙋ ᲂу҆льсти́тъ. Тогѡ̀ ра́ди подоба́етъ ᲂу҆дрꙋча́ти то́е въ мѣ́рꙋ, да не тогѡ̀ сла́стїю поползне́тсѧ ᲂу҆́мъ въ масти́тныѧ сла́дѡсти. Ѿ тогѡ́ бо а҆по́стольскагѡ рече́нїѧ прикла́дно є҆́сть разꙋмѣва́ти, ꙗ҆́кѡ ᲂу҆́мъ ᲂу҆́бѡ подви́жникъ ѿ бж҃е́ственнагѡ свѣ́та дѣ́йствꙋетсѧ, тѣ́мже и҆ бж҃е́ственномꙋ зако́нꙋ рабо́таетъ и҆ ᲂу҆слажда́етсѧ: пло́ть же въ лꙋка̑ваѧ слади́тсѧ, и҆ ты̑ѧ ᲂу҆до́бнѣ прїе́млетъ дꙋ́хи, сегѡ̀ ра́ди и҆ привлачи́тсѧ нѣ́когда рабо́тати тѣ́хъ лꙋка́вствїю. Тѣ́мже па́че мни́тсѧ, не бы́ти ѻ҆́бщее ко́е селе́нїе ᲂу҆́мъ бг҃ꙋ, и҆ дїа́волꙋ: поне́же, ка́кѡ бы ᲂу҆мо́мъ рабо́талъ зако́нꙋ бж҃їю, пло́тїю же зако́нꙋ грѣхо́вномꙋ, а҆́ще не бы̀ ᲂу҆́мъ мо́й во всѧ́кой свобо́дѣ стоѧ́лъ къ борьбѣ̀ бѣсо́встѣй, бла́гостїю благода́ти сла́дцѣ порабоща́емь; тѣ́ло же сла́дцѣ воню̀ прїе́млетъ безслове́сныхъ сласте́й, за є҆́же къ томꙋ̀, ꙗ҆́коже рече́сѧ, попꙋсти́тисѧ, приплѣта́тисѧ при подвиза́ющихсѧ лꙋка́выѧ пре́лести дꙋховѡ́мъ: вѣ́мъ, речѐ, ꙗ҆́кѡ не живе́тъ во мнѣ̀, си́рѣчь во пло́ти мое́й благо́е<footnote lang="cu">Ри́м. гл. з҃, ст. и҃і.</footnote>, но ꙗ҆́коже посредѣ̀ нѣ́кїѧ ра́ти, по́двизи сопроти́вѧщихсѧ грѣхꙋ̀. Не ѿ себе́ бо сїѐ глаго́летъ а҆по́столъ, ꙗ҆́кѡ ᲂу҆́мъ ᲂу҆́бѡ ра́тꙋютъ бѣ́сове, пло́ть же масти́тыми ᲂу҆тѣше́ньми къ мѧ́гкомꙋ сласте́й начина́ютъ преклонѧ́ти: попꙋсти́сѧ бо сїѐ є҆ди́ною по пра́ведномъ сꙋдѣ̀ бж҃їи, проница́ти и҆̀мъ во глꙋбины̑ тѣлє́сныѧ, при и҆̀же и҆ крѣ́пцѣ подвиза́ющихсѧ на грѣ́хъ: за є҆́же под̾ и҆скꙋ́сомъ бы́ти при́снѡ самовла́стномꙋ человѣ́ческагѡ мꙋдрова́нїѧ. А҆́ще же возмо́жетъ кто̀, жи́въ є҆щѐ въ житїѝ се́мъ, трꙋдѡ́въ ра́ди ᲂу҆мре́ти, про́чее ве́сь быва́етъ до́мъ ст҃а́гѡ дх҃а: пре́жде бо ᲂу҆ме́ртвїѧ таковы́й ᲂу҆жѐ воскре́се, како́въ бѣ̀ и҆ са́мъ блаже́нный па́ѵелъ, и҆ є҆ли́цы соверше́ннѣ подвиза́шасѧ, и҆ подвиза́ютсѧ проти́вꙋ грѣха̀.</p>
<p>п҃г. И҆зно́ситъ ᲂу҆́бѡ се́рдце и҆ ѿ себѐ по́мыслы дѡ́брыѧ же и҆ недѡ́брыѧ, не є҆стество́мъ же плодоно́ствꙋѧ є҆́же не дѡ́брыѧ мы̑сли: но ꙗ҆́коже во ѻ҆бы́чаи и҆мѣ́ѧ пе́рвыѧ ра́ди є҆ди́ныѧ пре́лести, <anchor type="page" number="832"/> па́мѧть недо́брагѡ, а҆ мнѡ́гїѧ же и҆ лꙋка̑выѧ, ѿ бѣсо́вскїѧ зачина́етъ го́рести, всѣ́хъ же мы̀, ꙗ҆́кѡ ѿ се́рдца происходѧ́щихъ разꙋмѣва́емъ: и҆ сегѡ̀ ра́ди нѣ́цыи ᲂу҆мы́слиша, во ᲂу҆мѣ̀ бы́ти вкꙋ́пѣ со влады́кою и҆ грѣ́хъ. Сегѡ̀ ра́ди глаго́лютъ и҆ гдⷭ҇а ре́кша: и҆сходѧ̑щаѧ ѿ ᲂу҆́стъ, ѿ се́рдца и҆схо́дѧтъ, и҆ та̑ѧ сквернѧ́тъ человѣ́ка: ѿ се́рдца бо и҆схо́дѧтъ помышлє́нїѧ лꙋка̑ваѧ, любодѣ̑йства, прелюбодѣѧ̑нїѧ<footnote lang="cu">Матѳ. гл. є҃і, ст. и҃і.</footnote>, и҆ прѡ́чаѧ. Не разꙋмѣ́ша же, ꙗ҆́кѡ ᲂу҆́мъ на́шъ, то́нка нѣ́коегѡ чꙋ́вства и҆мѣ́ѧ дѣ́йство, са́мый же ѿ лꙋка́выхъ дꙋхѡ́въ подлага́емый томꙋ̀ по́мыслъ ᲂу҆своѧ́етъ, вѧ́щше сїѧ̑ приносѧ́ще растворе́нїѧ ра́ди дꙋшѝ, ꙗ҆́коже не вѣ́мы, ꙗ҆́коже и҆ пло́тїю, дѣ́йство ᲂу҆до́бное тѣ́лꙋ: поне́же безмѣ́рнѣ лю́битъ пло́ть, є҆́же ѿ пре́лести ласка́тисѧ, и҆ сегѡ̀ ра́ди и҆̀же и҆ ѿ бѣсѡ́въ всѣва́емїи по́мыслы, ѿ се́рдца и҆сходи́ти мнѧ́тсѧ, свои́ми же щита́емъ тѣ́хъ вои́стиннꙋ, є҆гда̀ ᲂу҆́бѡ тѣ́ми соꙋслажда́тисѧ хо́щемъ, є҆́же и҆ гдⷭ҇ь ᲂу҆корѧ́ѧ, ꙗ҆́коже са́мое то́е бж҃е́ственное ꙗ҆влѧ́етъ сло́во, предрече́нный глаго́лъ прїе́мь, речѐ: соꙋслажда́ѧйсѧ бо и҆̀же ѿ лꙋка́вствїѧ сатани́нскагѡ томꙋ̀ подлага́ємымъ помыслѡ́мъ, и҆ па́мѧть и҆́хъ ꙗ҆́коже написꙋ́ѧ во свое́мъ се́рдцѣ, не неѧвле́ннѡ про́чее, ꙗ҆́кѡ ѿ своеѧ̀ тѣ́хъ плодоно́сствꙋетъ мы́сли.</p>
<p>п҃д. Глаго́летъ во благовѣ́стїи гдⷭ҇ь, ꙗ҆́кѡ не возмо́жно и҆згна́ти крѣ́пкаго и҆з̾ до́мꙋ є҆гѡ̀, а҆́ще не крѣпча́йшїй є҆гѡ̀ свѧза́въ того̀ и҆ плѣни́въ, и҆ждене́тъ<footnote lang="cu">Ма́рк. гл. г҃, ст. к҃з.</footnote>. Ка́кѡ ᲂу҆́бѡ мо́жетъ и҆́же съ толи́кимъ стꙋдо́мъ и҆зве́рженный, па́ки вни́ти, и҆ сопребыва́ти, и҆́стинномꙋ до́мꙋ влⷣцѣ, во свое́мъ, ꙗ҆́коже хо́щетъ, почива́емꙋ до́мѣ: ниже́ бо ца́рь, сопроти́вѧщагосѧ томꙋ̀ непрїѧ́телѧ побѣди́въ, па́ки сопребыва́ти того̀ себѣ̀ во ца́рскихъ дво́рѣхъ ᲂу҆стро́итъ, но па́че а҆́бїе зако́летъ, и҆лѝ свѧза́вши ко коснѣ́йшемꙋ мꙋче́нїю, и҆ нꙋ́жнѣйшей сме́рти, ѻ҆каѧ́ннѣ преда́стъ свои́мъ во́ємъ.</p>
<p>п҃є. А҆́ще кто̀, за є҆́же дѡ́браѧ на́мъ вкꙋ́пѣ и҆ ѕла̑ѧ помышлѧ́ти, ст҃о́мꙋ дх҃ꙋ, и҆ дїа́волꙋ вкꙋ́пѣ жи́ти во ᲂу҆мѣ̀ мни́тъ: да навы́кнетъ таковы́й, ꙗ҆́кѡ сїѐ быва́етъ, за є҆́же не ᲂу҆̀ на́мъ <anchor type="page" number="833"/> вкꙋси́ти, и҆ ви́дѣти ꙗ҆́кѡ бла́гъ гдⷭ҇ь<footnote lang="cu">Ѱал. л҃з, ст. ѳ҃.</footnote>. Пе́рвѣе ᲂу҆́бѡ, ꙗ҆́коже и҆ вы́шше рѣ́хъ, сокрыва́етъ своѐ прише́ствїе при креща́емыхъ благода́ть, ѡ҆жида́ющи дꙋше́вное предложе́нїе: є҆гда́ же ᲂу҆́бѡ ѡ҆брати́тсѧ ве́сь человѣ́къ ко гдⷭ҇ꙋ, тогда̀ неизрече́ннымъ нѣ́кїимъ чꙋ́вствомъ прише́ствїе своѐ ꙗ҆влѧ́етъ се́рдцꙋ, и҆ па́ки ѡ҆жида́етъ дꙋше́внагѡ движе́нїѧ, попꙋща́ющи ᲂу҆́бѡ бѣсѡ́вскїѧ стрѣ́лы, да́же до глꙋбо́кагѡ є҆ѧ̀ доспѣ́ти чꙋ́вства, да теплѣ́йшимъ предложе́нїемъ и҆ смире́ннымъ зало́гомъ взы́щетъ бг҃а. А҆́ще ли ᲂу҆́бѡ на́чнетъ про́чее присходи́ти хране́нїемъ за́повѣдей, и҆ непреста́ннѡ призыва́ти гдⷭ҇а і҆и҃са, тогда̀ и҆ ѡ҆ внѣ́шнихъ чꙋ́вствахъ се́рдца ѻ҆́гнь возгори́тсѧ ст҃ы́ѧ благода́ти, те́рнїе человѣ́ческїѧ землѝ и҆звѣ́стнѣ попалѧ́ющъ: тѣ́мже и҆ бѣсо́встїи навѣ́ты дале́че нѣ́гдѣ тогда̀ ѿстꙋпа́ютъ ѻ҆́нѣхъ мѣ́стъ, ти́хѡ про́чее подстрѣка́юще стра́стное дꙋшѝ. Є҆гда́ же всѧ̑кїѧ добродѣ́тєли и҆́же въ по́двизѣ человѣ́къ и҆спра́витъ, наипа́че же соверше́нное нестѧжа́нїе, тогда̀ всѐ є҆гѡ̀ є҆стество̀ глꙋбоча́йшимъ ра́зꙋмомъ ѡ҆зари́тъ, въ любо́вь тогѡ̀ про́чее мно́гꙋю согрѣва́ющи бж҃їю, тѣ́мже и҆ внѣꙋ́дꙋ тѣле́снагѡ чꙋ́вства тогда̀ бѣсѡ́вскаѧ стрѣлѧ́нїѧ погаса́ютъ: дыха́нїе бо всест҃а́гѡ дх҃а, къ вѣ́трѡмъ смире́нїѧ подви́жетъ се́рдце, и҆́же ѻ҆гнено́снагѡ бѣ́са на воздꙋ́сѣ є҆щѐ носи̑мыѧ погаша́етъ стрѣ́лы. Ѻ҆ба́че и҆́же и҆ въ сїю̀ мѣ́рꙋ доспѣ́вшаго, попꙋща́етъ нѣ́когда бг҃ъ ѕло́бѣ бѣсо́встѣй приплѣта́тисѧ, не просвѣще́нъ тогѡ̀ тогда̀ ᲂу҆́мъ ѡ҆ставлѧ́етъ, да самовла́стное на́ше во все́мъ не бꙋ́детъ свѧ́зано ᲂу҆́зами благода́ти: не то́кмѡ за є҆́же ѿ по́двигъ побѣди́ти грѣ́хъ, но за є҆́же до́лжно бы́ти и҆ є҆щѐ предꙋспѣва́ти въ дꙋхо́вный и҆скꙋ́съ человѣ́кꙋ. А҆́ще бо наказꙋ́еми, мни́мое соверше́нное, несоверше́ннѡ є҆щѐ непщꙋ́емъ къ бога́тствꙋ наказꙋ́ющемꙋ бг҃ꙋ, въ любвѝ є҆гѡ̀ благоче́стїѧ: а҆́ще и҆ всю̀, и҆́же і҆а́кѡвꙋ пока́заннꙋю лѣ́ствицꙋ, взы́ти кто̀ возмо́жетъ преꙋспѣ́ѧнїемъ трꙋдѡ́въ.</p>
<p>п҃ѕ. Гдⷭ҇ь са́мъ глаго́летъ, сатанꙋ̀ съ небе́съ ꙗ҆́кѡ мо́лнїю спа́сти<footnote lang="cu">Лꙋкѝ гл. і҃, ст. и҃і.</footnote>, да не зри́тъ ме́рзостный въ селє́нїѧ свѧты́хъ а҆́гг҃лъ. И҆ <anchor type="page" number="834"/> а҆́ще ᲂу҆́бѡ до́брыхъ рабѡ́въ ѻ҆бще́нїѧ не сподоблѧ́емь, ка́кѡ мо́жетъ ѻ҆́бщее жили́ще съ бг҃омъ человѣ́ческїй ᲂу҆́мъ и҆мѣ́ти; Но рекꙋ́тъ, ꙗ҆́кѡ по попꙋще́нїю сїѐ быва́етъ; вѧ́щше же ничто́же рекꙋ́тъ: но ᲂу҆́бѡ и҆ наказа́тельное попꙋще́нїе ника́коже дꙋ́шꙋ бж҃е́ственнагѡ свѣ́та лиша́етъ, сокрыва́етъ же то́кмѡ своѐ прише́ствїе благода́ть, ꙗ҆́кѡ ᲂу҆жѐ и҆ рѣ́хъ, но дѣ́йствꙋ своегѡ̀ вели́чествїѧ, да ꙗ҆́кѡ подве́ргнетъ дꙋ́шꙋ го́рести бѣсо́встѣй, за є҆́же бы со всѧ́кимъ стра́хомъ, и҆ мно́гимъ смире́нїемъ взыска́ти то́й по́мощи ѿ бг҃а, и҆ ꙗ҆снѣ́е врага̀ своегѡ̀ разꙋмѣва́ти ѕло́бꙋ. И҆́мже ᲂу҆́бѡ ѡ҆́бразомъ ма́ти, безчи́ннꙋющее своѐ ѻ҆троча̀ ѡ҆ ᲂу҆ста́вѣхъ млекопита́нїѧ, ма́лѡ свои́хъ рꙋ́къ ѿрѣва́етъ, да, ᲂу҆страша́емо ѿ нѣ́которыхъ предстоѧ́щихъ томꙋ̀ ѕлови́дныхъ человѣ̑къ, и҆лѝ ѕвѣре́й каковы́хълибо, со стра́хомъ мно́гимъ и҆ слеза́ми ко ма́тєрнимъ возврати́тсѧ нѣ́дрѡмъ: а҆ є҆́же по ѿвраще́нїю быва́емое попꙋще́нїе, ꙗ҆́кѡ свѧ́зника предае́тъ бѣсовѡ́мъ не хотѧ́щꙋю дꙋ́шꙋ и҆мѣ́ти бг҃а. Мы́ же нѣ́смы стра́хꙋ ча̑да, да не бꙋ́детъ: но ѻ҆троча̑та бли̑жнѧѧ бж҃їѧ благода́ти бы́ти вѣ́рꙋемъ, ма́лыми попꙋще́ньми, и҆ ча́стыми ᲂу҆тѣше́ньми ѿ неѧ̀ ꙗ҆́коже млеко́мъ пита́еми: да тоѧ̀ бла́гостїю ѡ҆кормлѧ́еми, доспѣ́емъ прїитѝ въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва<footnote lang="cu">Є҆фес. гл. д҃, ст. з҃і.</footnote>.</p>
<p>п҃з. Наказа́тельное попꙋще́нїе прино́ситъ ᲂу҆́бѡ ско́рбь мно́гꙋ и҆ смире́нїе, и҆ бездерзнове́нїе ᲂу҆мѣ́ренное дꙋшѝ, да ꙗ҆́же славолю́бнаѧ тоѧ̀ и҆ ᲂу҆до́бь де́рзаѧ ча́сть, ᲂу҆до́бнѣ во смире́нїе прїи́детъ, а҆́бїе же стра́хъ бж҃їй и҆ слеза̀ и҆сповѣ́данїѧ на́йдетъ се́рдцꙋ, и҆ до́брагѡ молча́нїѧ мно́гое жела́нїе: а҆ є҆́же по ѿвраще́нїю бж҃їю быва́емое, безнаде́ждїѧ вкꙋ́пѣ и҆ невѣ́рїѧ, и҆ го́рдости и҆ гнѣ́ва дꙋ́шꙋ и҆спо́лнитисѧ попꙋща́етъ. Подоба́етъ ᲂу҆̀бо на́мъ вѣ́дѧщымъ и҆скꙋ́съ ѻ҆бою̀ попꙋще́нїю, по коегѡ́ждо ѡ҆́бразꙋ приходи́ти къ бг҃ови, ѻ҆на́мѡ ᲂу҆́бѡ благодаре́нїе со ѿвѣща́нїемъ приноси́ти до́лжни є҆смы̀ томꙋ̀, ꙗ҆́кѡ нра́ва на́шегѡ блꙋ́дное, ᲂу҆праждне́нїемъ<footnote lang="cu">ѿѧ́тїемъ.</footnote> <anchor type="page" number="835"/> ᲂу҆тѣше́нїѧ мꙋ́чащꙋ, да добродѣ́тели и҆ ѕло́бы, ꙗ҆́кѡ ѻ҆те́цъ бла́гъ наꙋчи́тъ на́съ разли́чїю, здѣ́ же, и҆сповѣ́данїе согрѣше́нїи непреста́ннѡ, и҆ слезꙋ̀ неѡскꙋ́днꙋ, и҆ ᲂу҆едине́нїе вѧ́щше: ꙗ҆́кѡ да си́це ᲂу҆́бѡ возмо́жемъ приложе́нїемъ трꙋдѡ́въ ᲂу҆моли́ти бг҃а, призрѣ́ти ꙗ҆́коже пре́жде въ сердца̀ на̑ша. Ѻ҆ба́че подоба́етъ вѣ́дѣти ꙗ҆́кѡ проти́въ дꙋше́внагѡ мꙋ́жества, и҆ сатанѣ̀ ра́товати попꙋска́етсѧ: при наказа́тельномъ, глаго́лю попꙋще́нїи, скрыва́етъ ᲂу҆́бѡ благода́ть себѐ, ꙗ҆́коже рѣ́хъ, невѣ́домѣ же дꙋшѝ споспѣшествꙋ́етъ по́мощїю, да побѣ́дꙋ дꙋшѝ бы́ти є҆ди́ныѧ пока́жетъ врагѡ́мъ є҆ѧ̀.</p>
<p>п҃и. Ꙗ҆́коже є҆гда̀ кто̀ въ зи́мнее вре́мѧ, въ непокрове́ннѣ ста́въ гдѣ̀ мѣ́стѣ, зрѧ́ же къ восто́кѡмъ ве́сь де́нь: ѿ ᲂу҆́тра ᲂу҆́бѡ прє́днїѧ тогѡ̀ ча̑сти всѧ̑ ѿ со́лнца согрѣва́ютсѧ, за̑днѧѧ же тогѡ̀ всѧ̑ лиша́єма сꙋ́ть теплоты̀, за є҆́же не бы́ти над̾ главо́ю є҆гѡ̀ со́лнцꙋ. Си́це и҆ и҆́же въ нача́лѣ сꙋ́щи дꙋхо́внагѡ дѣ́йствїѧ, согрѣва́етсѧ ᲂу҆́бѡ ѿ ча́сти и҆ногда̀ ѿ свѧты́ѧ благода́ти се́рдце, тѣ́мъ же и҆ дꙋхѡ́внаѧ тогда̀ ᲂу҆́мъ и҆́хъ плодоноси́ти на́чнетъ мꙋдрова̑нїѧ: ви̑димыѧ тогѡ̀ ча̑сти пребыва́ютъ по пло́ти мꙋ́дрствꙋюще, за є҆́же не ᲂу҆̀ всѣ̑мъ ᲂу҆дѡ́мъ сердє́чнымъ во глꙋбо́цѣ ра́зꙋмѣ ѿ свѧта́гѡ свѣ́та благода́ти ѡ҆зари́тисѧ, є҆́же нѣ́цыи не разꙋмѣ́вше два̀ сѡста́ва непщева́ша въ себѣ̀, ꙗ҆́коже сопроти́въ стоѧ́щихъ во ᲂу҆мѣ̀ подвиза́ющихсѧ бы́ти. Си́це ᲂу҆̀бо и҆ въ са́мое то́е мгнове́нїе, и҆ дѡ́браѧ и҆ не дѡ́браѧ прилꙋча́ютсѧ дꙋшѝ помышлѧ́ти, по ѡ҆́бразꙋ вышепи́санныѧ при́тчи: человѣ́къ, речѐ, въ са́момъ приближе́нїи, и҆ стꙋденѣ́етъ, и҆ согрѣва́етсѧ. Ѿне́лѣже бо ᲂу҆́мъ на́шъ въ сꙋгꙋ́бное ра́зꙋма поползе́сѧ, нꙋ́ждꙋ и҆́мать ѿто́лѣ, а҆́ще и҆ не хо́щетъ, въ са́мый то́й часе́цъ, и҆ дѡ́браѧ и҆ ѕла̑ѧ и҆зноси́ти размышлє́нїѧ: наипа́че же при ѻ҆́нѣхъ, и҆̀же въ то́нкость разсꙋжде́нїѧ приходѧ́щихъ, ꙗ҆́коже бо спѣши́тсѧ при́снѡ є҆́же до́брое помышлѧ́ти, а҆́бїе и҆ ѕло́е по́мнитъ: поне́же въ сꙋгꙋ́бнꙋю нѣ́которꙋю мы́сль раздѣли́сѧ па́мѧть ѿ а҆да́мова преслꙋша́нїѧ. А҆́ще ᲂу҆́бѡ на́чнемъ те́плымъ рве́нїемъ за́пѡвѣди бж҃їѧ твори́ти, всѧ̑ на̑ша про́чее чꙋ̑вства въ глꙋбо́цѣ <anchor type="page" number="836"/> нѣ́коемъ ра́зꙋмѣ просвѣща́ющи благода́ть, грѣхѡ́внаѧ ᲂу҆́бѡ ꙗ҆́коже ѻ҆́гнь попалѧ́етъ воспомина̑нїѧ, ᲂу҆слажда́ющи же на̑ша сердца̀ во смире́нїи нѣ́коемъ любле́нїѧ непреста́ннагѡ, дꙋхѡ́внаѧ нѣ̑каѧ и҆ не ктомꙋ̀ по пло́ти помышлѧ́ти на́съ ᲂу҆строѧ́етъ: сїе́ же приближа́ющымсѧ къ соверше́нїю ча́стѡ ѕѣлѡ̀ слꙋча́етсѧ, и҆̀же непреста́ннѡ и҆́мꙋтъ въ се́рдцѣ па́мѧть гдⷭ҇а і҆и҃са.</p>
<p>п҃ѳ. Два̀ на́мъ до́брѣ свѧта́ѧ благода́ть креще́нїемъ притворѧ́етъ порождє́нїѧ, ѿ ни́хже є҆ди́но безмѣ́рнѡ дрꙋга́гѡ превосхо́дитъ, но ᲂу҆́бѡ є҆ди́но а҆́бїе да́рꙋетсѧ: ѡ҆бновлѧ́етъ бо на́съ въ са́мой то́й водѣ̀, и҆ всѧ̑ ѡ҆́бразы дꙋшє́вныѧ, си́рѣчь, є҆́же по ѡ҆́бразꙋ, свѣтлѣ́е всѧ́кїѧ сквє́рныѧ прегрѣшє́нїѧ на̑ша ѡ҆мыва́ѧ: дрꙋго́е же ѡ҆жида́етъ, да съ на́ми дѣ́йствꙋетсѧ, є҆́же є҆́сть по подо́бїю. Є҆гда̀ ᲂу҆́бѡ на́чнетъ ᲂу҆́мъ во мно́зѣ ра́зꙋмѣ бы́ти благода́ти прест҃а́гѡ дх҃а, тогда̀ до́лжни є҆смы̀ вѣ́дѣти, ꙗ҆́кѡ начина́етъ благода́ть ꙗ҆́кѡ живописа́ти, є҆́же по ѡ҆́бразꙋ и҆ по подо́бїю: и҆́мже бо ѡ҆́бразомъ живопи́сцы, пе́рвѣе ᲂу҆́бѡ є҆ди́нымъ ша́ромъ начертава́ютъ ѡ҆́бразъ человѣ́ка: ша́ръ же ша́ромъ пома́лꙋ разцвѣча́юще, си́це и҆́же подобопи́шемагѡ, да́же и҆ до вла̑съ пости́жетъ ви́дъ. Та́кѡ и҆ ст҃а́ѧ благода́ть бж҃їѧ, пе́рвѣе ᲂу҆́бѡ креще́нїемъ во є҆́же бѣ̀, пре́жде престꙋпле́нїѧ почте́нъ бы́сть человѣ́къ, благовчинѧ́етъ є҆́же по ѡ҆́бразꙋ: є҆гда́ же на́съ ви́дитъ ѿ всегѡ̀ предложе́нїѧ жела́ющихъ добро́ты подо́бїѧ, и҆ стоѧ́щихъ на́зѣхъ, и҆ мꙋ́жественнѣ воѡрꙋжи́вшихсѧ є҆́же къ тоѧ̀ подвигѡ́мъ: тогда̀ добродѣ́телїю добродѣ́тель нацвѣта́ющи, и҆ ѿ сла́вы во сла́вꙋ дꙋше́вный ви́дъ возносѧ́щи, начерта́нїе подо́бїѧ се́й притворѧ́етъ<footnote lang="cu">дꙋшѣ̀.</footnote>: тѣ́мже ᲂу҆́бѡ ра́зꙋмъ ꙗ҆влѧ́етъ на́мъ и҆з̾ѡбрази́ти є҆́же по подо́бїю, а҆ є҆́же соверше́нное подо́бїе, ѿ просвѣще́нїѧ да разꙋмѣ́емъ. Всѧ́кїй бо добродѣ́тели ви́дъ, ᲂу҆́мъ по мѣ́рѣ нѣ́коей и҆ благовчине́нїи неизрече́ннѣмъ, ра́зꙋмомъ пред̾ꙋспѣва́ѧ воспрїе́млетъ: дꙋхо́внꙋю же любо́вь не мо́жетъ кто̀ стѧжа́ти, а҆́ще не во <anchor type="page" number="837"/> всѧ́комъ и҆звѣще́нїи просвѣти́тсѧ ѿ ст҃а́гѡ дх҃а. А҆́ще бо несоверше́ннѣ є҆́же по подо́бїю бж҃е́ственный свѣ́тъ прїи́метъ ᲂу҆́мъ, всѧ̑кїѧ ᲂу҆́бѡ и҆ны̑ѧ добродѣ́тєли по рѧ́дꙋ и҆мѣ́ти мо́жетъ, соверше́нныѧ же любвѐ, є҆щѐ не прича́стенъ пребыва́етъ: є҆гда́ же ᲂу҆́бѡ ᲂу҆подо́битсѧ добродѣ́телїю бг҃ꙋ, ꙗ҆́коже мо́жетъ человѣ́къ, глаго́лю, ᲂу҆подо́битисѧ бг҃ꙋ: тогда̀ и҆ бж҃е́ственныѧ любвѐ но́ситъ подо́бїе. Ꙗ҆́коже при подобопи́шемыхъ, є҆́же свѣтлѣ́йшее всѣ́хъ шарѡ́въ, приложе́нное ѡ҆́бразꙋ и҆скꙋ́сство хꙋдо́жества, да́же и҆ возскла́битисѧ пости́жетъ подобопи́шемагѡ подо́бїе: си́це и҆ при и҆̀же во бж҃е́ственное подо́бїе ѿ бж҃е́ственныѧ благода́ти живопи́шемыхъ, просвѣще́нїе любвѐ приложи́сѧ, въ подо́бїе всесоверше́ннагѡ благолѣ́пїѧ, ꙗ҆влѧ́етъ бы́ти є҆́же по ѡ҆́бразꙋ и҆ по подо́бїю. Ниже́ бо безстра́стїе и҆на́ѧ добродѣ́тель мо́жетъ притвори́ти дꙋшѝ, ра́звѣ любо́вь є҆ди́наѧ, и҆сполне́нїе по зако́нꙋ любы̀<footnote lang="cu">Ри́м. гл. з҃і, ст. і҃.</footnote>: тѣ́мже ᲂу҆́бѡ ѡ҆бновлѧ́етсѧ де́нь ѿ днѐ внꙋ́треннїй на́шъ человѣ́къ во вкꙋше́нїи любвѐ, и҆ восхо́дитъ є҆́ю, и҆ постиза́етъ ве́рхъ соверше́нїѧ.</p>
<p>ч҃. Вкꙋша́ти ᲂу҆̀бо твори́тъ прест҃ы́й дх҃ъ, въ нача́лѣ пред̾ꙋспѣ́ѧнїѧ, а҆́ще ᲂу҆́бѡ те́плѣ вожделѣ́емъ добродѣ́тели бж҃їѧ, дꙋ́шꙋ во всѧ́комъ ра́зꙋмѣ и҆ и҆звѣще́нїи сла́дости бж҃їѧ, да и҆́мать вѣ́дѣти ᲂу҆́мъ во ѻ҆па́снѣ разꙋмѣ́нїи соверше́нное натрижне́нїе боголюби́выхъ трꙋдѡ́въ: скрыва́етъ же про́чее на мно́зѣ животво́рнагѡ сегѡ̀ да́ра бога́тство, да а҆́ще ᲂу҆́бѡ и҆ны̑ѧ добродѣ́тєли всѧ̑ содѣ́лаемъ, ничесо́же ѿню́дъ себѐ разꙋмѣ́емъ бы́ти: за є҆́же бо не ᲂу҆̀ ꙗ҆́коже во ѻ҆бы́чаи и҆мѣ́ти ст҃ꙋ́ю любо́вь, си́це тогда̀ вѧ́щше, и҆́же не́нависти бѣ́съ стꙋжа́етъ подвиза́ющымсѧ дꙋша́мъ, ꙗ҆́кѡ и҆ са̑мыѧ лю́бѧщыѧ тѣ́хъ ко не́нависти ѡ҆клеветова́ти: и҆ про́стѡ рещѝ, да́же и҆ до цѣлова́нїѧ носи́ти тлѣтво́рное не́нависти дѣ́йствїе. Тѣ́мже вѧ́щше болѣ́знꙋетъ дꙋша̀, носѧ́щи ᲂу҆́бѡ па́мѧть дꙋхо́вныѧ любвѐ, не могꙋ́щи же тꙋ́ю въ чꙋ́вствѣ стѧжа́ти соверше́нныхъ ра́ди трꙋдѡ́въ ѡ҆скꙋдѣ́нїѧ: потре́ба ᲂу҆̀бо по <anchor type="page" number="838"/> нꙋ́ждѣ тꙋ́ю ꙗ҆́кѡ бы содѣ́ловати, да во вкꙋше́нїе тоѧ̀ во всѧ́комъ ра́зꙋмѣ и҆ и҆звѣще́нїи дости́гнемъ. Є҆́же бо соверше́нное тоѧ̀ никто́же во пло́ти сы́й: сїѐ мо́жетъ стѧжа́ти, ра́звѣ є҆ди́нїи и҆̀же да́же до мꙋче́нїѧ и҆ соверше́ннагѡ и҆сповѣ́данїѧ прише́дшїи свѧті́и: поне́же сїѐ полꙋчи́вый, и҆змѣнѧ́етсѧ ѿню́дъ, и҆ нижѐ пи́щи ᲂу҆до́бнѣ жела́етъ: ѿ бж҃е́ственныѧ бо любвѐ пита́емꙋ, ко́е є҆́сть похотѣ́нїе и҆̀же въ мі́рѣ до́брыхъ; Сегѡ̀ ра́ди премꙋ́дрый па́ѵелъ, вели́кое прїѧ́телище ра́зꙋма, бꙋ́дꙋщей пи́щи пра́ведныхъ, на́съ ѿ своегѡ̀ и҆звѣ́стїѧ наꙋчи́ти благовѣствꙋ́ѧ, си́це глаго́летъ: Нѣ́сть црⷭ҇твїе нбⷭ҇ное бра́шно и҆ питїѐ, но пра́вда и҆ ми́ръ и҆ ра́дость въ дс҃ѣ ст҃ѣ, ꙗ҆̀же сꙋ́ть пло́дъ соверше́нныѧ любвѐ<footnote lang="cu">Ри́м. гл. д҃і, ст. з҃і.</footnote>. Тѣ́мже ᲂу҆́бѡ вкꙋша́ти тоѧ̀ ѿсю́дꙋ ча́стѡ, и҆̀же въ соверше́нїе пред̾ꙋспѣва́ющїи мо́гꙋтъ: соверше́ннѣ же тꙋ́ю никто́же мо́жетъ стѧжа́ти, а҆́ще ᲂу҆́бѡ не пожре́тсѧ соверше́ннѣ ме́ртвенное ѿ живота̀.</p>
<p>ч҃а. Повѣ́да мѝ нѣ́кто ѿ и҆̀же несы́тымъ нѣ́кїимъ нра́вомъ любѧ́щихъ бг҃а, ꙗ҆́кѡ вожделѣ́вшꙋ мѝ, речѐ, и҆ногда̀ и҆звѣ́стнѡ разꙋмѣ́ти любо́вь бж҃їю: и҆ подаде́ ми сїѐ въ чꙋ́вствѣ мно́зѣ и҆ и҆звѣще́нїи благі́й гдⷭ҇ь. И҆ толи́кѡ, речѐ, такова́гѡ дѣ́йствїѧ разꙋмѣ́хъ ꙗ҆́кѡ тща́тисѧ ᲂу҆́бѡ нѣ́когда дꙋшѝ съ неизглаго́ланною нѣ́коею ра́достїю и҆ любо́вїю, и҆зы́ти ѿ тѣ́ла, и҆ ѿитѝ ко гдⷭ҇ꙋ, ꙗ҆́коже не вѣ́дѣти ѡ҆́браза вре́менныѧ сеѧ̀ жи́зни. А҆ и҆́же бо сеѧ̀ любвѐ во и҆скꙋ́сѣ бы́въ, а҆́ще и҆ тьма́ми ѿ нѣ́коегѡ досади́тсѧ, и҆лѝ ѿтщети́тсѧ, да́же а҆́ще и҆ приключи́тсѧ и҆мѣ́ти томꙋ̀ є҆щѐ таково́е нѣ́которое хотѧ́щее болѣ́знь приноси́ти, не гнѣ́ваетсѧ на того̀: но пребыва́етъ ꙗ҆́коже прилѣпле́нъ досажда́ющемꙋ и҆ ѿтщети́вшемꙋ є҆го̀ дꙋшѝ. На ѻ҆́нѣхъ же є҆ди́ныхъ возгара́етсѧ, и҆̀же и҆лѝ на ᲂу҆бѡ́гїѧ нахо́дѧтъ, и҆лѝ на бг҃а, ꙗ҆́коже глаго́летъ ст҃о́е писа́нїе, глаго́лютъ непра́вдꙋ<footnote lang="cu">Ѱал. ѻ҃д, ст. ѕ҃.</footnote>, и҆лѝ и҆́накѡ ка́кѡ живꙋ́ще лꙋка́внѣ. И҆́же бо па́че себѐ любѧ́й бг҃а, па́че же и҆ не ктомꙋ̀ себѐ любѧ́й, но бг҃а є҆ди́наго, таковы́й не ктомꙋ̀ за свою̀ че́сть ѿмща́етъ, но то́кмѡ поче́тшагѡ того̀ че́стїю вѣ́чною, хо́щетъ <anchor type="page" number="839"/> почита́ти пра́вдꙋ: сїе́ же не ктомꙋ̀ ѿ ма́ла нѣ́коегѡ хотѣ́нїѧ и҆́мать, но ꙗ҆́коже во ѻ҆бы́чаи про́чее и҆́мать таковы́й зало́гъ, мно́гагѡ ра́ди и҆скꙋ́са бж҃їѧ любвѐ. Къ си̑мъ же подоба́етъ вѣ́дѣти, ꙗ҆́кѡ и҆́же въ толи́кꙋ любо́вь дѣ́йствꙋемь ѿ бг҃а, вы́шше и҆ вѣ́ры быва́етъ во вре́мѧ такова́гѡ дѣ́йствїѧ, ꙗ҆́кѡ въ чꙋ́вствѣ про́чее серде́чнѣмъ держа̀ мно́гїѧ ра́ди любвѐ вѣ́рою поче́тшаго, є҆́же на́мъ назна́менꙋетъ ꙗ҆вле́ннѣ ст҃ы́й па́ѵелъ глаго́лѧ: ны́нѣ же, речѐ, пребыва́ютъ трѝ сїѧ̑, вѣ́ра, наде́жда, любы̀, бо́льши же си́хъ любо́вь<footnote lang="cu">а҃ Кор. гл. г҃і, ст. г҃і.</footnote>. И҆́же бо въ бога́тствѣ любвѐ, ꙗ҆́коже рѣ́хъ, держа́й бг҃а, бо́лїй є҆́сть мно́гѡ тогда̀ своеѧ̀ вѣ́ры, ꙗ҆́кѡ ве́сь сы́й въ любвѝ.</p>
<p>ч҃в. Среда̀ дѣ́йства ст҃а́гѡ ра́зꙋма, не ма́лѡ на́съ скорбѣ́ти ᲂу҆строѧ́етъ, є҆гда̀ ѿ раздраже́нїѧ нѣ́коегѡ досади́вше нѣ́которомꙋ, врага̀ того̀ ᲂу҆стро́имъ себѣ̀, тѣ́мже ᲂу҆́бѡ никогда̀ престае́тъ подстрѣка́ющи со́вѣсть на́шꙋ, доне́лиже мно́гагѡ ра́ди и҆звѣще́нїѧ во дре́внѣй возведе́мъ зало́гъ досади́вшаго: а҆ є҆́же коне́чнѣе сегѡ̀ ᲂу҆миле́нїе прихо́дитъ, є҆гда̀ и҆ непра́веднѣ кто̀ ѿ человѣ̑къ на на́съ прогнѣ́ваетсѧ, печа́литисѧ на́мъ и҆ пещи́сѧ ѡ҆ не́мъ ѕѣлѡ̀ твори́тъ: поне́же ѿню́дъ непщꙋ́емъ преткнове́нїе нѣ́кое ѡ҆ на́шегѡ праздносло́вїѧ пода́ти томꙋ̀, тѣ́мже и҆ пра́зденъ тогда̀ ѡ҆ видѣ́нїи ᲂу҆́мъ быва́етъ. Любве́ бо сꙋ́щи разꙋ́мныѧ, сло́во всѐ не ѡ҆ставлѧ́етъ мы́сль разшири́тисѧ къ зача́тїю видѣ́нїй бж҃е́ственныхъ, а҆́ще не пре́жде прїи́мемъ въ любвѝ, и҆́же и҆ всꙋ́е гнѣ́вающасѧ на ны̀: а҆́ще ли же ѻ҆́нъ не хо́щетъ семꙋ̀ бы́ти, и҆лѝ ѿстꙋ́питъ на́шихъ жили́щъ, тогда̀ про́чее начерта́нїемъ тогѡ̀ лица̀ прикла́днѡ въ нелицемѣ́рнѣмъ дꙋшѝ и҆зли́тїи, приложи́ти того̀ своемꙋ̀ зало́гꙋ любвѐ: си́це во глꙋбинѣ̀ се́рдца, любвѐ и҆спо́лнити зако́нъ. Подоба́етъ бо, речѐ, и҆ гнѣ́вающихсѧ безвре́меннѣ ли́ца, не мѧте́жною мы́слїю во свое́мъ зрѣ́ти по́мыслѣ, хотѧ́щымъ и҆мѣ́ти ра́зꙋмъ бж҃їй: семꙋ́ же бы́вшꙋ, не то́кмѡ ѡ҆ бг҃осло́вїи ᲂу҆́мъ на́шъ не согрѣ́шнѣ подви́гнетсѧ, но и҆ въ любо́вь <anchor type="page" number="840"/> бж҃їю со мно́гимъ дерзнове́нїемъ взы́детъ, ꙗ҆́кѡ ѿ ни́жнѧгѡ сте́пене, на вы́шшїй без̾ препѧ́тствїѧ восходѧ̀.</p>
<p>ч҃г. Добродѣ́тели пꙋ́ть, начина́ющымъ ᲂу҆́бѡ жела́ти пра́вды, же́стокъ и҆ дрѧ́хлъ мни́тсѧ, не за є҆́же ѻ҆́номꙋ таково́мꙋ бы́ти, но за є҆́же человѣ́ческомꙋ є҆стествꙋ̀ а҆́бїе ѿ чре́ва ма́тернѧ, простра́нствомъ сласте́й жи́ти сво́йственно: сꙋ́щымъ же средꙋ̀ тогѡ̀ преше́дшымъ, сла́докъ ве́сь и҆ ѿра́денъ показꙋ́етсѧ. До́брымъ ѻ҆бы́чаемъ ѕло́е покоре́но дѣ́йствїѧ ра́ди блага́гѡ, безслове́сное сласте́й заглажда́етсѧ въ па́мѧти: тѣ́мже про́чее сла́дцѣ дꙋша̀ прохо́дитъ всѧ́кїѧ стєзѝ добродѣ́телей. Сегѡ̀ ра́ди гдⷭ҇ь вводѧ̀ на́съ въ пꙋ́ть спасе́нїѧ глаго́летъ, что̀ тѣ̑снаѧ врата̀ и҆ приско́рбный пꙋ́ть, вводѧ́й въ жи́знь, и҆ ма́лы тѣ́мъ по́йдꙋтъ<footnote lang="cu">Матѳ. гл. з҃, ст. д҃і.</footnote>: къ хотѧ́щымъ же тве́рдымъ предложе́нїемъ проходи́ти ст҃ы́хъ є҆гѡ̀ за́повѣдей хране́нїе, речѐ: и҆́го моѐ бла́го, и҆ бре́мѧ моѐ легко̀ є҆́сть<footnote lang="cu">Матѳ. гл. а҃і, ст. л҃.</footnote>. Подоба́етъ ᲂу҆̀бо ѿ нача́ла по́двига, нꙋ́жднымъ нѣ́кїимъ хотѣ́нїемъ, ст҃ы̑ѧ бж҃їѧ содѣ́ловати за́пѡвѣди: да ви́дѣвъ благі́й гдⷭ҇ь мы́сль на́шꙋ и҆ трꙋ́дъ и҆ попече́нїе ѡ҆ то́мъ, сла́дцѣ ѕѣлѡ̀ низпо́слетъ хотѣ́нїе прилѣжа́ти того̀ за́повѣдемъ: ѿ гдⷭ҇а бо тогда̀ ᲂу҆готовлѧ́етсѧ хотѣ́нїе<footnote lang="cu">Притч. гл. и҃, ст. л҃є.</footnote>, ꙗ҆́кѡ во мно́зѣй нѣ́коей ра́дости содѣ́ловати на́мъ непреста́ннѡ благо́е: тогда́ бо вои́стиннꙋ разꙋмѣ́емъ, ꙗ҆́кѡ бг҃ъ є҆́сть дѣ́йствꙋѧй въ на́съ, и҆ є҆́же хотѣ́ти, и҆ є҆́же дѣ́ѧти ѡ҆ благоволе́нїи бж҃їи<footnote lang="cu">Фїлїп. гл. в҃, ст. г҃і.</footnote>.</p>
<p>ч҃д. И҆́мже ѡ҆́бразомъ не разгрѣ́ѧнъ и҆ неꙋмѧгче́нъ во́скъ, свѣ́тлѡ не мо́жетъ налага́емꙋю томꙋ̀ печа́ть и҆з̾ѡбрази́ти: си́це и҆ человѣ́къ, а҆́ще не трꙋды̀ и҆ не́мощми и҆скꙋ́ситсѧ, не мо́жетъ вмѣсти́ти бж҃їѧ добродѣ́тели печа́ть: сегѡ̀ ра́ди ᲂу҆̀бо гдⷭ҇ь глаго́летъ бж҃е́ственномꙋ па́ѵлꙋ: довлѣ́етъ тѝ благода́ть моѧ̀: си́ла бо моѧ̀ въ не́мощи соверша́етсѧ<footnote lang="cu">в҃ Кор. гл. в҃і, ст. ѳ҃.</footnote>. Са́мъ же а҆пⷭ҇лъ хва́литсѧ глаго́лѧ: Сла́дцѣ ᲂу҆́бѡ похвалю́сѧ па́че въ не́мощехъ мои́хъ, да всели́тсѧ въ мѧ̀ си́ла хрⷭ҇то́ва. Но и҆ во при́тчахъ пи́сано є҆́сть: є҆го́же лю́битъ гдⷭ҇ь, наказꙋ́етъ: бїе́тъ же всѧ́каго сы́на, є҆го́же прїе́млетъ<footnote lang="cu">Притч. гл. г҃. ст. в҃і.</footnote>. <anchor type="page" number="841"/> и҆ а҆пⷭ҇лъ ᲂу҆́бѡ не́мѡщи, глаго́летъ, воста̑нїѧ вра̑гъ крⷭ҇та̀ ꙗ҆́же ча́стѡ томꙋ̀, и҆ всѣ̑мъ тогда̀ ст҃ы̑мъ прилꙋча́хꙋсѧ, да не превозно́сѧтсѧ, ꙗ҆́коже са́мъ глаго́летъ, превосхожде́нїемъ ѿкрове́нїй<footnote lang="cu">Фїлїп. гл. г҃, ст. и҃і.</footnote>: но па́че да пребыва́ютъ смире́нїѧ ра́ди во ѡ҆́бразѣ соверше́нїѧ ча́стыхъ ра́ди ᲂу҆ничиже́нїй, бж҃е́ственный да́ръ преподо́бнѣ соблюда́юще: мы́ же ны́нѣ не́мѡщи, лꙋка̑выѧ по́мыслы глаго́лемъ, и҆ тѣлє́снаѧ подстрека́тєльства. Тогда́ бо, поне́же ꙗ҆́звамъ смертонѡ́снымъ, и҆ разли̑чнымъ и҆ны̑мъ ско́рбемъ тѣлеса̀, и҆̀же на грѣ́хъ подвиза́ющихсѧ ст҃ы́хъ предава́хꙋсѧ, вы́шше бѧ́хꙋ страсте́й, и҆́же человѣ́ческомꙋ є҆стествꙋ̀ ѿ грѣха̀ привше́дшихъ: ны́нѣ же поне́же ми́ръ церква́мъ мно́житсѧ ѡ҆ гдⷭ҇ѣ, тогѡ̀ ра́ди подоба́етъ ча́стыми подстрѣка́тельствы тѣ́лꙋ, по́мыслы же лꙋка́выми дꙋша́мъ подви́жникѡвъ благоче́стїѧ и҆скꙋша́тисѧ: наипа́че же въ ни́хже ра́зꙋмъ во всѧ́комъ чꙋ́вствѣ и҆ и҆звѣще́нїи дѣ́йствꙋетъ, да и҆ всѧ́кагѡ тщесла́вїѧ и҆ киче́нїѧ кромѣ̀ бꙋ́дꙋтъ: и҆ возмо́гꙋтъ вмѣсти́ти въ сердца̀ своѝ ꙗ҆́коже рече́сѧ, мно́гимъ смире́нїемъ бж҃е́ственныѧ добро́ты печа́ть, по глаго́лющемꙋ проро́кꙋ: Зна́менасѧ на на́съ свѣ́тъ лица̀ твоегѡ̀ гдⷭ҇и<footnote lang="cu">Ѱал. д҃, ст. з҃.</footnote>. Подоба́етъ ᲂу҆́бѡ со благодаре́нїемъ терпѣ́ти совѣ́тъ гдⷭ҇нь: тогда́ бо на́мъ вмѣ́стѡ втора́гѡ мꙋче́нїѧ вмѣни́тсѧ, є҆́же ча̑стыѧ недꙋ́ги, и҆ ꙗ҆́же къ бѣсови̑днымъ помыслѡ́мъ бра́нь. Глаго́лѧй бо тогда̀ ст҃ы̑мъ мꙋ́ченикѡмъ, беззако́нными ѻ҆́ными кнѧ́зи ѿрещи́сѧ хрⷭ҇та̀, возлюби́ти же жите́йскꙋю сла́вꙋ, и҆ ны́нѣ настои́тъ собо́ю рабѡ́мъ бж҃їимъ, та̑ѧжде непреста́ннѡ глаго́лѧ. И҆́же тогда̀ ᲂу҆ѧзвлѧ́ѧй тѣлеса̀ пра́ведныхъ, и҆ досажда́ѧй честны̑мъ ᲂу҆чи́телємъ, чрез̾ слꙋжа́щихъ дїа́вольскомꙋ ѻ҆́номꙋ мꙋдрова́нїю, то́йже и҆ ны́нѣ благоче́стїѧ и҆сповѣ́дникѡмъ наво́дитъ разли̑чныѧ стра̑сти<footnote lang="cu">мꙋчє́нїѧ скѡ́рби.</footnote>, съ досажде́ньми мно́гими и҆ ᲂу҆ничиже́ньми: наипа́че же, є҆гда̀ мно́гою си́лою ѡ҆би̑димымъ ᲂу҆бѡ́гимъ сла́вы ра́ди гдⷭ҇ни помога́ютъ. И҆ сегѡ̀ ра́ди потре́ба со ѻ҆па́сствомъ и҆ терпѣ́нїемъ, мꙋче́нїе на́шеѧ со́вѣсти содѣ́ловати пред̾ бг҃омъ. Терпѧ́ бо, речѐ, потерпѣ́хъ гдⷭ҇а, и҆ внѧ́тъ мѝ<footnote lang="cu">Ѱал. л҃ѳ, ст. в҃.</footnote>.</p>
<p><anchor type="page" number="842"/>ч҃є. Не ᲂу҆до́бь приходи́маѧ ве́щь смиренномꙋ́дрїе: є҆ли́кѡ бо вели́ко є҆́сть, толи́кѡ со мно́гими по́двиги и҆справлѧ́етсѧ, прихо́дитъ же прича́стникѡмъ ст҃а́гѡ ра́зꙋма по двою̀ ѡ҆́бразꙋ: є҆гда̀ ᲂу҆́бѡ во средѣ̀ є҆́сть дꙋхо́внагѡ и҆скꙋ́са и҆́же благоче́стїѧ подви́жникъ, тогда̀ и҆лѝ не́мощи ра́ди тѣле́сныѧ, и҆лѝ враждꙋ́ющихъ ра́ди безвре́меннѡ, за є҆́же пра́ведное томꙋ̀ мꙋ́дрствовати, и҆лѝ лꙋка́выхъ ра́ди помышле́нїй, смире́ннѣйшее нѣ́какѡ и҆́мать мꙋдрова́нїе. Є҆гда́ же въ ра́зꙋмѣ мно́зѣ и҆ и҆звѣще́нїи ᲂу҆́мъ ѿ ст҃ы́ѧ благода́ти ѡ҆зари́тсѧ, тогда̀, ꙗ҆́коже є҆стество̀, и҆́мать смиренномꙋ́дрїе дꙋша̀: напоѧ́ема бо ѿ бж҃е́ственныѧ благода́ти, не мо́жетъ къ томꙋ̀ въ высотꙋ̀ славолю́бїѧ возноси́тисѧ, а҆́ще и҆ непреста́ннѡ содѣва́етъ за́пѡвѣди бж҃їѧ, смире́ннѣйшꙋю же себѐ па́че всѣ́хъ вмѣнѧ́етъ, бж҃е́ственныѧ ра́ди кро́тости прїѡбще́нїѧ: и҆́мать же ѻ҆́ное ᲂу҆́бѡ смиренномꙋ́дрїе, ско́рбь по мно́гꙋ и҆ печа́ль, сїе́ же ра́дость со стыдѣ́нїемъ всемꙋ́дрымъ. Тѣ́мже ѻ҆́во ᲂу҆́бѡ ꙗ҆́коже рече́сѧ, и҆́же во средѣ̀ по́двигѡвъ сꙋ́щымъ пребыва́етъ: ѻ҆́во же приближа́ющымсѧ соверше́нїю низпосыла́етсѧ. Сегѡ̀ ра́ди ѻ҆́во ᲂу҆́бѡ ѿ жите́йскихъ благодѣѧ́нїй мно́гажды препина́етсѧ: сїе́ же, а҆́ще и҆ всѧ̑ ца̑рствїѧ мі́ра къ томꙋ̀ приведе́тъ, нижѐ бои́тсѧ, нижѐ ѿню́дъ стрѣ́лъ грѣхо́вныхъ ѡ҆щꙋща́етъ: дꙋхо́венъ бо ве́сь бы́въ, не разꙋмѣва́етъ всѧ́кѡ тѣле́сныѧ сла́вы. Подоба́етъ ᲂу҆́бѡ ѿ ѻ҆́нагѡ всѧ́кимъ ѡ҆́бразомъ преше́дшемꙋ подви́жникꙋ, на сїѐ прїитѝ: а҆́ще бо не ѻ҆́нагѡ наноше́нїемъ наказа́тельныхъ страсте́й<footnote lang="cu">мꙋче́нїй скорбе́й.</footnote> и҆скꙋси́тельнѣ, а҆ не нꙋ́жднѣ, самовла́стное на́ше проꙋмѧгчи́тъ благода́ть: сегѡ̀ ᲂу҆́бѡ на́мъ не да́рꙋетсѧ бога́тство.</p>
<p>ч҃ѕ. И҆̀же настоѧ́щагѡ житїѧ̀ сладостра́стнагѡ дрꙋ́зи, ѿ пѡ́мыслъ на согрѣшє́нїѧ прихо́дѧтъ: неразсꙋ́днымъ бо нра́вомъ носи́ми, всѧ̑ своѧ̑, си́рѣчь, стра̑стныѧ мы̑сли, во словеса̀ беззакѡ́нныѧ и҆ дѣла̀ непреподѡ́бнаѧ лю́бѧтъ преноси́ти: а҆ и҆̀же по́стническое начина́ющїи и҆справлѧ́ти житїѐ, ѿ согрѣше́нїй въ лꙋка̑выѧ по́мыслы, и҆лѝ въ лꙋка̑выѧ нѣ̑кїѧ и҆ па́кѡстныѧ прихо́дѧтъ глаго́лы. <anchor type="page" number="843"/> А҆́ще бо бѣ́сове таковы́хъ ви́дѧтъ и҆̀хъ, и҆лѝ рꙋга́тисѧ дрꙋги̑мъ и҆мꙋ́щихъ сла́дцѣ, и҆лѝ пра́здна нѣ̑каѧ и҆ безгѡ́днаѧ бесѣ́дꙋющихъ, и҆лѝ смѣю́щихсѧ, ꙗ҆́коже не подоба́етъ, и҆лѝ ꙗ҆рѧ́щихсѧ безмѣ́рнѡ, и҆лѝ тщі́ѧ и҆ сꙋ́етныѧ жела́ющихъ сла́вы, тогда̀ на ни́хъ є҆динодꙋ́шнѡ ѡ҆полча́ютсѧ: славолю́бїе бо наипа́че ꙗ҆́кѡ ѡ҆́бразъ своеѧ̀ и҆́хъ ѕло́бы прїе́млюще, то́ю ꙗ҆́кѡ нѣ́коею сква́жиною те́мною вскочи́вше, дꙋ́шꙋ расхища́ютъ. Потре́ба ᲂу҆̀бо хотѧ́щымъ сочета́тисѧ мно́жествꙋ добродѣ́телей, нижѐ сла́вы жела́ти, нижѐ мно́гагѡ глаго́ланїѧ, нижѐ и҆схожде́нїѧ ча́стѡ и҆мѣ́ти, и҆лѝ рꙋга́тисѧ нѣ̑кїимъ, а҆́ще и҆ досто́йни сꙋ́ть нарꙋга́нїѧ рꙋга́емїи, нижѐ мно́гѡ бесѣ́довати, а҆́ще и҆ всѧ̑ дѡ́браѧ глаго́лати мо́гꙋтъ: многосло́вїе бо безмѣ́рное разсѣва́етъ ᲂу҆́мъ, не то́чїю ко дꙋхо́вномꙋ дѣ́ланїю пра́здна того̀ содѣ́ловаетъ, но и҆ ᲂу҆ны́нїѧ бѣ́сꙋ того̀ предае́тъ: и҆́же є҆го̀ погрꙋжа́ѧ безмѣ́рнѣ, послѣди́ же сꙋ́щымъ печа́ли и҆ гнѣ́ва про́чее предае́тъ бѣсовѡ́мъ. Подоба́етъ ᲂу҆̀бо при́снѡ въ хране́нїи за́повѣдей ст҃ы́хъ ᲂу҆пражнѧ́ти ᲂу҆́мъ, и҆ во глꙋбо́цѣй па́мѧти гдⷭ҇а і҆и҃са сла́вы: хранѧ́й бо, речѐ, за́пѡвѣди, не ᲂу҆вѣ́сть глаго́лъ лꙋка́въ<footnote lang="cu">Є҆ккл. гл. и҃, ст. є҃.</footnote>, си́рѣчь во ѕлы̑ѧ по́мыслы и҆лѝ словеса̀ не преврати́тсѧ.</p>
<p>ч҃з. Є҆гда̀ съ те́плою нѣ́которою болѣ́знїю се́рдца прїе́млетъ стрѣлѧ́нїѧ бѣсѡ́вскаѧ, ꙗ҆́кѡ мнѣ́ти сїѧ̑ терпѣ́ти стрѣ́лы ра́тꙋемомꙋ, ненави́дитъ со трꙋдо́мъ дꙋша̀ стра̑сти: ꙗ҆́кѡ начина́ющаѧ ѡ҆чища́тисѧ: а҆́ще не поболи́тъ вельмѝ ѡ҆ безстꙋ́дствѣ грѣхо́внѣмъ, не возмо́жетъ возра́доватисѧ бога́тнѣ ѡ҆ пра́вдѣ бла́гости. И҆́же ᲂу҆́бѡ хотѧ́й своѐ ѡ҆чи́стити се́рдце, па́мѧтїю гдⷭ҇а і҆и҃са всегда̀ раждиза́й то́е, сїѐ є҆ди́но поꙋче́нїе и҆ дѣ́ло непреста́ннѡ и҆мѣ́й: не бо̀, когда̀ ᲂу҆́бѡ моли́тисѧ подоба́етъ, ѻ҆вогда́ же нѝ, свою̀ гни́лость ѿврещѝ хотѧ́щымъ: но при́снѡ въ мл҃твѣ ᲂу҆пражнѧ́тисѧ во блюде́нїи ᲂу҆ма̀, а҆́ще и҆ внѣ̀ водворѧ́етсѧ нѣ́гдѣ моли́твенныхъ храмѡ́въ. И҆́мже ѡ҆́бразомъ и҆́же хотѧ́й ѡ҆чи́стити зла́то, а҆́ще и҆ вма́лѣ ѡ҆ста́витъ ѻ҆́гнь ᲂу҆праздни́тисѧ ѿ горни́ла, <anchor type="page" number="844"/> ѡ҆жестѣ́нїе па́ки чистѧ́щейсѧ ве́щи твори́тъ: си́це и҆ и҆́же ѻ҆вогда̀ ᲂу҆́бѡ воспомина́ѧй бг҃а, ѻ҆вогда́ же нѝ, и҆ є҆́же мни́тсѧ стѧжа́ти моли́твою, сїѐ погꙋби́тъ пра́здностїю. Мꙋ́жꙋ бо любодобродѣ́тельнꙋ сво́йственно є҆́сть, є҆́же при́снѡ па́мѧтїю бж҃їею земно́е мꙋдрова́нїе се́рдца потреблѧ́ти: да си́це поѧда́емꙋ ѕло́мꙋ, ѿ ѻ҆гнѧ̀ блага́гѡ па́мѧти гдⷭ҇а і҆и҃са, дꙋша̀ соверше́ннѣ съ вѧ́щшею сла́вою во свою̀ є҆сте́ственнꙋю взы́детъ свѣ́тлость.</p>
<p>ч҃и. Безстра́стїе є҆́сть, не є҆́же не бори́тисѧ ѿ бѣсѡ́въ, поне́же ᲂу҆́бѡ до́лжни є҆смы̀ и҆зы́ти по а҆по́столꙋ ѿ мі́ра<footnote lang="cu">а҃ Корі́н. гл. є҃, ст. і҃.</footnote>, но є҆́же ра́тꙋємымъ ѿ ни́хъ, не пребори̑мымъ пребы́ти. И҆́бо желѣзноно́снїи ра́тницы, стрѣлѧ́ютсѧ ᲂу҆́бѡ ѿ сопротивобѡ́рникъ, и҆ шꙋ́мъ стрѣлѧ́нїѧ слы́шатъ, но и҆ са̑мыѧ на ни́хъ посыла́ємыѧ стрѣ́лы всѧ̑ ꙗ҆́снѡ ви́дитъ, не ᲂу҆ѧзвлѧ́ютсѧ же ра́тническихъ ра́ди ѻ҆де́ждъ тве́рдости: но ѻ҆нѝ ᲂу҆́бѡ желѣ́зомъ храни́ми внегда̀ бра́тисѧ, є҆́же непобори́мое и҆́мꙋтъ, мы́ же ст҃а́гѡ свѣ́та ѻ҆рꙋ́жїемъ, спасе́нїѧ шле́момъ, всѣ́хъ ра́ди до́брыхъ дѣ́лъ воѡрꙋ́жшесѧ, тє́мныѧ полкѝ бѣсѡ́въ разсѣце́мъ. Не бо̀, є҆́же то́чїю не твори́ти ктомꙋ̀ ѕла̑ѧ, чистотꙋ̀ прино́ситъ: но прилѣжа́нїемъ до́брыхъ, все́ю си́лою ѿри́нꙋти ѕла̑ѧ.</p>
<p>ч҃ѳ. Є҆гда̀ ᲂу҆́бѡ ᲂу҆стро́итсѧ, си́рѣчь, всѧ̑ стра̑сти побѣди́тъ бж҃їй человѣ́къ, два̀ бѣ̑са съ ни́мъ ѡ҆стаю́тъ ра́тꙋющесѧ, ѿ ни́хже ѻ҆́въ ᲂу҆́бѡ дꙋшѝ стꙋжа́етъ, ѿ мно́гагѡ бг҃олю́бїѧ рве́нїе безго́дное приносѧ̀, ꙗ҆́кѡ хотѣ́ти є҆мꙋ̀ всѣ́хъ превзы́ти ᲂу҆гожде́нїемъ бг҃ови: ѻ҆́въ же тѣ́ло въ по́хоть смѣше́нїѧ тоѧ̀, ѻ҆́гненнымъ нѣ́которымъ подви́жетъ дѣ́йствомъ. Сїе́ же приключа́етсѧ тѣ́лꙋ, пе́рвѣе ᲂу҆́бѡ за є҆́же є҆стества̀ бы́ти сїѧ̀ сла́сть сво́йственнаѧ, ꙗ҆́коже дѣторо́дїѧ ра́ди, и҆ сегѡ̀ ра́ди ᲂу҆до́бнѣ побѣжда́емꙋ: про́чее же и҆ попꙋще́нїѧ ра́ди бж҃їѧ, є҆гда̀ ви́дитъ кого̀ ѿ подви́жныхъ гдⷭ҇ь вельмѝ гобзꙋ́юща добродѣ́телей мно́жествомъ, попꙋща́етъ того̀ нѣ́когда ѿ такова́гѡ скверни́тисѧ бѣ́са, да всѣ́хъ живꙋ́щихъ человѣ̑къ хꙋдѣ́йша себѐ непщꙋ́етъ: тѣ́мже и҆лѝ послѣ́дꙋетъ <anchor type="page" number="845"/> мѧте́жъ стра́стный и҆справле́нїємъ, и҆лѝ и҆ предварѧ́етъ сїѧ̑ когда̀, да приложе́нїемъ и҆ наноше́нїемъ стра́сти, неключи́мꙋю сотвори́тъ дꙋ́шꙋ мнѣ́тисѧ, а҆́ще и҆ какова̀ вели́ка бꙋ́дꙋтъ тоѧ̀ и҆справлє́нїѧ. Но ѻ҆́ваго ᲂу҆́бѡ, во смиренномꙋ́дрїи мно́зѣ и҆ любвѝ, да ра́тꙋемъ: ѻ҆́ваго же, воздержа́нїемъ и҆ безгнѣ́вїемъ, и҆ глꙋбо́кимъ помышле́нїемъ сме́рти: да непреста́ннѡ ѿсю́дꙋ, дѣ̑йствїѧ разꙋмѣва́юще прест҃а́гѡ дх҃а, вы́шше и҆ си́хъ страсте́й бꙋ́демъ ѡ҆ гдⷭ҇ѣ.</p>
<p>р҃. Є҆ли́цы ст҃а́гѡ ра́зꙋма быва́емъ прича́стницы, и҆ ѡ҆ нево́льныхъ паре́нїихъ ѿвѣ́тъ возда́мы: рече́ бо і҆́ѡвъ, назна́меновахъ бо, что̀ и҆ нево́лею престꙋпи́хъ, и҆ во пра́вдꙋ. А҆́ще бо не бы̀ преста́лъ кто̀ є҆́же при́снѡ воспомина́ти бг҃а, и҆ ст҃ы̑мъ є҆гѡ̀ не не прилѣжа́ти за́повѣдемъ: не бы̀ ᲂу҆̀бо и҆лѝ во́льномꙋ и҆лѝ нево́льномꙋ подпада́лъ согрѣше́нїю. Подоба́етъ ᲂу҆́бѡ а҆́бїе и҆ ѡ҆ нево́льныхъ прегрѣше́нїихъ и҆сповѣ́данїе съ крѣ́постїю приноси́ти бг҃ови, си́рѣчь ѡ҆ соверше́нїи ѻ҆бы́чнагѡ пра́вила. Не возмо́жно бо є҆́сть человѣ́кꙋ сꙋ́щꙋ, не согрѣша́ти человѣ́чєскаѧ, до́ндеже и҆звѣсти́тсѧ со́вѣсть на́ша во слеза́хъ любвѐ ѡ҆ си́хъ ѡ҆ставле́нїе: а҆́ще бо, речѐ, и҆сповѣ́дꙋемъ согрѣшє́нїѧ на̑ша, вѣ́ренъ є҆́сть и҆ пра́веденъ, да ѡ҆ста́витъ на́мъ сїѧ̑, и҆ ѡ҆чи́ститъ на́съ ѿ всѧ́кїѧ непра́вды<footnote lang="cu">а҃ І҆ѡа́н. гл. а҃, ст. ѳ҃.</footnote>. Внима́ти же подоба́етъ неѡскꙋ́днѣ ра́зꙋмꙋ и҆сповѣ́данїѧ, да не ка́кѡ ᲂу҆́бѡ со́вѣсть на́ша ѡ҆ себѣ̀ лже́тъ, непщева́вши дово́льно бы́ти и҆сповѣ́датисѧ бг҃ови: ꙗ҆́кѡ мно́гѡ бо́льши є҆́сть бж҃їй сꙋ́дъ па́че на́шеѧ со́вѣсти, а҆́ще и҆ ничесѡ́же себѐ кто̀ во все́мъ вѣ́сть и҆звѣще́нїи, ꙗ҆́коже мꙋ́дрый на́съ па́ѵелъ ᲂу҆чи́тъ глаго́лѧ: но ничесѡ́же себѐ сꙋждꙋ̀: ничто́же бо себѐ свѣ́мъ, но ни ѡ҆ се́мъ ѡ҆правда́юсѧ: сꙋдѧ́й мѧ̀, є҆́сть бг҃ъ<footnote lang="cu">а҃ Кор. гл. д҃, ст. д҃.</footnote>. А҆́ще бо несоверше́ннѣ и҆ ѡ҆ тѣ́хъ и҆сповѣ́мысѧ, боѧ́знь нѣ́кꙋю неѧвле́ннꙋ во вре́мѧ и҆схо́да на́шегѡ ѿ ни́хъ ѡ҆брѧ́щемъ. Потре́ба же на́мъ моли́тисѧ лю́бѧщымъ гдⷭ҇а, кромѣ̀ всѧ́кагѡ стра́ха тогда̀ ѡ҆брѣта́тисѧ: и҆́же бо во стра́сѣ ѡ҆брѣта́ѧйсѧ тогда̀, свобо́днымъ ѡ҆́бразомъ та̑ртарскїѧ <anchor type="page" number="846"/> кнѧ́зи не пре́йдетъ, ꙗ҆́кѡ бо споспѣ́шника и҆́мꙋтъ свое́й ѕло́бѣ, ѻ҆́нꙋю дꙋ́шꙋ ꙗ҆́же боѧ́знь и҆мꙋ́щи. А҆ ꙗ҆́же въ любвѝ бж҃їей ра́дꙋющисѧ дꙋша̀, въ ча́съ разлꙋче́нїѧ ѿ тѣлесѐ вы́шше всѣ́хъ те́мныхъ ѡ҆полче́нїй, со а҆́гг҃лы ми́ра но́ситсѧ: воскрилѧ́етсѧ бо ꙗ҆́кѡ крила́ми дꙋхо́вною любо́вїю, ꙗ҆́кѡ неѻскꙋ́днѣ носѧ́щи и҆сполне́нїе зако́нное любо́вь: тѣ́мже и҆ во прише́ствїе гдⷭ҇не со всѣ́ми ст҃ы́ми, и҆̀же съ таковы́мъ дерзнове́нїемъ и҆сходѧ́щїи ѿ житїѧ̀ сегѡ̀, восхи́тѧтсѧ. А҆ и҆́же а҆́ще и҆ ма́лѡ боѧ́щесѧ во вре́мѧ сме́рти, во мно́жествѣ всѣ́хъ и҆ны́хъ человѣ̑къ ѡ҆ставлѧ́ютсѧ, ꙗ҆́коже под̾ сꙋдо́мъ сꙋ́ще: да на сꙋдѣ̀ и҆скꙋси́вшесѧ, по и҆́хъ дѣѧ́нїю, до́лжный и҆̀мъ прїи́мꙋтъ жре́бїй, ѿ блага́гѡ бг҃а и҆ цр҃ѧ̀ на́шегѡ і҆и҃са хрⷭ҇та̀ ꙗ҆́кѡ то́й є҆́сть бг҃ъ пра́вды, и҆ тогѡ̀ є҆́сть на на́съ лю́бѧщихъ є҆го̀ бога́тство бла́гости ца́рствїѧ є҆гѡ̀ во вѣ́къ, и҆ во вѣ́ки вѣкѡ́въ, а҆ми́нь.</p>
</document>
