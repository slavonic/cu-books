<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="1055"/>И҆́же во ст҃ы́хъ ѻ҆те́цъ на́шъ ѳео́дѡръ бѣ̀ при ца́рствованїи и҆ра́клїа, и҆ кѡнстанті́на брада́тагѡ, къ ше́сть сѡ́тъ шестьдесѧ́тое лѣ́то, пе́рвѣе же по́стническимъ житїе́мъ подвиза́всѧ въ ѻ҆би́тели ст҃а́гѡ са́ввы, по́слѣжде и҆збра́нїемъ бж҃е́ственнымъ на є҆пі́скопскїй престо́лъ гра́да є҆де́са возведе́сѧ, и҆ мно́гихъ чꙋде́съ самодѣ́латель бы́въ въ живы́хъ є҆щѐ, и҆ по сме́рти, и҆ бж҃е́ственными свои́ми ᲂу҆че́ньми, мно́гихъ мꙋ́ченикѡвъ и҆ спаса́емыхъ показа́въ, въ є҆динонадесѧ́тый де́нь і҆ꙋ́лїа въ вѣ̑чнымъ ѻ҆би́телємъ преста́висѧ, ꙗ҆́коже въ кни́зѣ нарица́емѣй калокаїри́ни житїѐ є҆гѡ̀ списа́сѧ. Писа̑нїѧ же а҆́ще ѡ҆ста́ви и҆ и҆́на нѣ̑каѧ, и҆звѣ́стнѡ ѡ҆ се́мъ сказа́ти не мо́жемъ. Настоѧ́щыѧ же сто̀ гла́въ, є҆гѡ̀ трꙋда́ми сочинє́нныѧ, въ число̀ про́чихъ по́стническихъ кни́гъ включены̀ сꙋ́ть. Многоѻби́льный бо главы̑ сїѧ̑ сщ҃е́ннагѡ трезвѣ́нїѧ и҆ дх҃о́вныѧ по́льзы пло́дъ предлага́ютъ чтꙋ́щымъ съ разсꙋжде́нїемъ, и҆ спасе́нїѧ себѣ̀ жела́ющымъ: прїиди́те и҆ ѻ҆би́льнѣйшїй пло́дъ ѡ҆б̾ими́те. Въ концѣ́ же настоѧ́щихъ си́хъ гла́въ и҆ ᲂу҆мозри́тельное списа́нїе и҆мꙋ́щее и҆́мѧ ѳео́дѡра приложи́сѧ, є҆́же тогѡ́жде со глава́ми тре́звеннагѡ ра́зꙋма бы́ти, и҆ тѣ́мжде сло́вомъ послѣ́довати ᲂу҆смотрѧ́юще, ꙗ҆́кѡ ѿ нѣ́кихъ ѡ҆бразѡ́въ и҆ зна́менїй, и҆́стинномꙋ бы́ти произведе́нїю тогѡ́жде ѳео́дѡра заключа́емъ.</p>
<p><anchor type="page" number="1056"/>Главы̑ дѣ́тєльныѧ прпⷣбнагѡ ѻ҆тца̀ на́шегѡ ѳео́дѡра є҆де́сскагѡ.</p>
<p>а҃. Поне́же ᲂу҆́бѡ блага́гѡ бг҃а благода́тїю ѿве́ргшесѧ сатаны̀ и҆ дѣ́лъ є҆гѡ̀ лꙋка́выхъ, ко хрⷭ҇тꙋ̀ приложи́хомсѧ ба́нею пакибытїѧ̀, и҆ ны́нѣ па́ки и҆́ноческимъ ѡ҆бѣща́нїемъ, соблюде́мъ за́пѡвѣди є҆гѡ̀: сегѡ́ бо ѿ на́съ тре́бꙋетъ, не то́чїю сꙋгꙋ́бое ѡ҆бѣща́нїе, но и҆ є҆сте́ственный до́лгъ, и҆́мже со́зданы бы́вше бг҃омъ пе́рвѣе добрѝ ѕѣлѡ̀, таковы̀ и҆ до́лжны є҆смы̀ бы́ти. А҆́ще бо и҆ грѣ́хъ вше́дъ ѿ невнима́нїѧ на́шегѡ є҆́же чрез̾ є҆стество̀ введе́нъ, но и҆ па́ки при́званы бы́хомъ милосе́рдїѧ ра́ди ми́лости бг҃а на́шегѡ, и҆ ѡ҆бновлены̀ бы́хомъ стра́стїю безстра́стнагѡ, и҆ цѣно́ю и҆скꙋ́плены бы́хомъ, кро́вїю хрⷭ҇то́вою. И҆зба́влены бы́вше дре́внѧгѡ престꙋпле́нїѧ праѻте́ческагѡ, то̀ ᲂу҆жѐ а҆́ще бꙋ́демъ пра́ведни, ничто́же чꙋ́дно: но є҆́же ѿпа́сти ѿ пра́вды, сѐ ѻ҆каѧ́нно, и҆ всѧ́кагѡ рыда́нїѧ досто́йно.</p>
<p>в҃. Ꙗ҆́коже дѣ́ло бла́го, кромѣ̀ пра́выѧ вѣ́ры быва́ющее, мертво̀ є҆́сть, и҆ ѿню́дъ недѣ́йственно: та́кожде и҆ вѣ́ра є҆ди́на, без̾ дѣ́лъ пра́ведныхъ, не и҆зба́витъ на́съ вѣ́чнагѡ ѻ҆гнѧ̀. Любѧ́й бо мѧ̀, речѐ гдⷭ҇ь, и҆ за́пѡвѣди моѧ̑ соблюда́етъ. И҆ а҆́ще ᲂу҆́бѡ лю́бимъ бг҃а и҆ вѣ́рꙋемъ во́нь, проти́вꙋ за́повѣдемъ є҆гѡ̀ дѣ́ланїе сотвори́мъ, да жи́знь прїи́мемъ вѣ́чнꙋю. А҆́ще ли пре́зримъ за́повѣдей є҆гѡ̀ соблюде́нїе, є҆мꙋ́же всѧ̀ повинꙋ́етсѧ тва́рь, ка́кѡ вѣ́рными себѐ нарече́мъ; Почте́ны сꙋ́ще па́че всѧ́кїѧ тва́ри, и҆ непокори́вѣйшїи всѣ́хъ ѡ҆брѣта́емсѧ всесотво́ршагѡ повелѣ́нїю, и҆ невозблагода́тны ѡ҆ благода́ти ꙗ҆влѧ́ющесѧ.</p>
<p><anchor type="page" number="1057"/>г҃. За́пѡвѣди хрⷭ҇тѡ́вы блюдꙋ́ще, ничесо́же томꙋ̀ подае́мъ, не тре́бꙋющꙋ, и҆ всѣ́хъ благи́хъ пода́телю, но себѣ̀ благодѣ́емъ, вѣ́чный себѣ̀ и҆схода́тайствꙋюще живо́тъ, и҆ наслажде́нїе неизглаго́ланныхъ бла̑гъ.</p>
<p>д҃. Всѧ́къ противлѧ́ѧйсѧ на́мъ на и҆справле́нїе за́повѣдей бж҃їихъ, а҆́ще и҆ ѻ҆те́цъ є҆́сть, и҆лѝ ма́ти, и҆лѝ и҆́нъ кто́либо, ме́рзокъ на́мъ бꙋ́ди и҆ ненави́стенъ, да не ᲂу҆слы́шимъ: любѧ́й ѻ҆тца̀ и҆лѝ ма́терь па́че менѐ, нѣ́сть менѐ досто́инъ.</p>
<p>є҃. Со все́ю ᲂу҆̀бо си́лою понꙋ́димъ себѐ на дѣ́ланїе за́повѣдей гдⷭ҇нихъ, да не ᲂу҆́зами неразрѣши́мыми похоте́й лꙋка́выхъ и҆ сласте́й дꙋшегꙋби́тельныхъ стѧ́гнемсѧ, и҆ рече́но бꙋ́детъ ѡ҆ на́съ безпло́дныѧ смоко́вницы ѡ҆сꙋжде́нїе: Посѣцы̀ ю҆̀, да не всꙋ́е и҆ мѣ́сто ᲂу҆пражнѧ́етъ: всѧ́къ бо, речѐ, не творѧ́й плода̀ добра̀ посѣка́етсѧ, и҆ во ѻ҆́гнь вмета́етсѧ<footnote lang="cu">Лꙋкѝ гл. з҃, ст. ѳ҃.</footnote>.</p>
<p>ѕ҃. Похотьмѝ и҆ сластьмѝ побѣжда́ѧйсѧ и҆ въ мі́рѣ живы́й, ско́рѡ въ грѣхѡ́вныѧ впа́даетъ мрє́жи: грѣ́хъ же є҆ди́ною сотворе́нъ бы́въ, ѻ҆́гнь є҆́сть въ тро́стїи, и҆ ка́мень съ горы̀ свалѧ́ѧсѧ, ро́вище водно́е бы́ти претворѧ́ѧ. Сїѧ̑ ᲂу҆́бѡ речє́ннаѧ, всѧ́кими ѡ҆́бразы стѧжа́вшемꙋ и҆́хъ дѣ́лаютъ поги́бель.</p>
<p>з҃. Дꙋша̀ ᲂу҆́бѡ є҆ли́жды разсверѣ́пѣетъ, на чрез̾єстество̀ ѿто́ргшисѧ въ сла̑сти, жили́ще є҆́сть стра́шныхъ ѕвѣре́й, по рече́нномꙋ: тꙋ̀ почі́ютъ, речѐ, і҆ппокента́ври, тꙋ̀ вогнѣздѧ́тсѧ є҆хі̑дны, и҆ сти́чꙋтсѧ бѣ́си і҆ппокента́вры, ꙗ҆̀же сꙋ́ть разли̑чныѧ стра̑сти безче́стїѧ. Да а҆́ще на є҆сте́ственное взы́детъ, мо́жетъ побѣди́ти є҆гда̀ хо́щетъ, до́ндеже съ пло́тїю сопрѧже́нна є҆́сть, и҆ ᲂу҆крѣпи́тъ себѐ любодѣ́ланїемъ, и҆ та́кѡ въ є҆стество̀ прїи́детъ, и҆ въ зако́нѣ бж҃їи поживе́тъ: пре́жде же ᲂу҆гнѣзди́вшїисѧ ѕвѣ́рїе побѣ́гнꙋтъ, и҆ живота̀ на́шегѡ стра́жїе а҆́гг҃ли прїи́дꙋтъ, де́нь весе́лїѧ творѧ́ще ѡ҆ ѡ҆браще́нїи є҆ѧ̀, и҆ дх҃а благода́ть прихо́дитъ въ ню̀, ᲂу҆чѧ̀ ю҆̀ ра́зꙋмꙋ: ꙗ҆́кѡ да сохранена̀ бꙋ́детъ во благи́хъ, и҆ на бѡ́льшаѧ взы́детъ.</p>
<p><anchor type="page" number="1058"/>и҃. Ѻ҆рꙋ́жїе ѻ҆тцы̀ дꙋхо́вное, моли́твꙋ ᲂу҆ставлѧ́ютъ, и҆ нѣ́сть мо́щно ра́звѣ тоѧ̀ на бра́нь и҆сходи́ти, да не въ странꙋ̀ врагѡ́въ ꙗ҆́кѡ коры́сть плѣне́ны бꙋ́демъ: моли́твы ᲂу҆́бѡ чи́стыѧ нѣ́сть стѧжа́ти, не пострада́вшемꙋ ко бг҃ꙋ пра́вымъ се́рдцемъ, то́й бо є҆́сть даѧ́й человѣ́кꙋ ра́зꙋмъ.</p>
<p>ѳ҃. Є҆́же стꙋжа́тисѧ дꙋшѝ ѿ страсте́й, и҆ влага́тисѧ то́й въ сва́ры и҆ не хотѧ́щей, ничто́же є҆́сть чꙋ́дно: а҆ є҆́же коснѣ́ти въ на́съ помыслѡ́мъ и҆́хъ и҆ стра̑сти подвиза́ти, ꙗ҆̀же въ на́съ сꙋ́ть. Пе́рвое ᲂу҆́бѡ безгрѣ́шно є҆́сть, второ́е же а҆́ще мꙋ́жески проти́вꙋ бра́вшесѧ побѣди́мъ, вѣне́цъ прїѧ́ти сподо́бимсѧ: а҆́ще ли сла́бостїю и҆ ᲂу҆страше́нїемъ побѣжде́ни бꙋ́демъ, мꙋ́къ и҆ томле́нїѧ досто́йни бꙋ́демъ.</p>
<p>і҃. Трѝ ᲂу҆́бѡ сꙋ́ть рожде́ствєнныѧ стра̑сти, и҆́хже ра́ди быва́ютъ всѧ̑. Сластолю́бїе, сребролю́бїе, и҆ славолю́бїе, и҆̀мже послѣ́дꙋютъ дрꙋги́хъ пѧ́ть дꙋхѡ́въ лꙋка́выхъ, и҆ къ томꙋ̀ ѿ тѣ́хъ мно́гое быва́етъ мно́жество страсте́й, и҆ ви́ды различноѡбра́зныѧ ѕло́бы. Побѣди́вый ᲂу҆́бѡ трѝ нача́льники старѣ́йшыѧ, разрꙋши́лъ є҆́сть и҆ пѧ́ть, посе́мъ и҆ всѧ̑ побѣдѝ стра̑сти.</p>
<p>а҃і. Є҆ли́кѡ ᲂу҆́бѡ стра̑сти содѣ́ѧхомъ, си́хъ па́мѧть дꙋ́шꙋ стра́стнѣ мꙋ́читъ: є҆гда́ же стра̑стнаѧ помышлє́нїѧ ѿню́дъ ѿ се́рдца ѡ҆чи́стѧтсѧ, ꙗ҆́кѡ нижѐ прилага́тисѧ къ немꙋ̀, тогда̀ зна́менїе ꙗ҆влѧ́етсѧ ѿпꙋще́нїѧ пре́жнихъ грѣхѡ́въ. До́ндеже ᲂу҆̀бо стра́стнѣ дꙋша̀ подвиза́етсѧ, пови́нна ꙗ҆влѧ́етсѧ, и҆ грѣхо́вное въ не́й познава́етсѧ ѡ҆держа́нїе.</p>
<p>в҃і. Тѣлє́снымъ ᲂу҆́бѡ и҆ плотски̑мъ страстє́мъ, тѣле́сными ѕлострада́нїи ᲂу҆малѧ́тисѧ подоба́етъ: дꙋшє́внымъ же и҆ не ꙗ҆влє́ннымъ смире́нною мꙋ́дростїю, и҆ кро́тостїю, и҆ любо́вїю разорѧ́тисѧ.</p>
<p>г҃і. По́хоть ᲂу҆́бѡ стра́стнꙋ ᲂу҆вѧда́етъ воздержа́нїе со смире́нїемъ, ꙗ҆́рость же палѧ́щꙋю ᲂу҆кроща́етъ любы̀. По́мыслы лꙋка̑выѧ собира́етъ моли́тва просте́рта съ па́мѧтїю бж҃їею, и҆ та́кѡ трича́стное дꙋшѝ ѡ҆чища́етсѧ: се́ бо и҆справлѧ́ѧ бж҃е́ственный а҆пⷭ҇лъ речѐ: ми́ръ гони́те и҆ свѧты́ню, без̾ неѧ́же никто́же ᲂу҆́зритъ гдⷭ҇а<footnote lang="cu">Є҆вр. гл. в҃і, ст. д҃і.</footnote>.</p>
<p><anchor type="page" number="1059"/>д҃і. Нѣ́цыи ᲂу҆́бѡ недоꙋмѣ́ша ре́кше, ꙗ҆́кѡ по́мыслъ ли стра̑сти воздвиза́етъ, и҆лѝ стра̑сти по́мыслы; И҆ ѻ҆́вѣмъ ᲂу҆́бѡ сѐ глаго́лющымъ, нѣ̑кїимъ же ѻ҆́но, а҆́зъ же глаго́лю, ѿ страсте́й помыслѡ́мъ подвиза́тисѧ: а҆́ще бо не бы́ша бы́ли въ дꙋшѝ стра̑сти, то̀ не бы́ша тѣ́хъ помышлє́нїѧ стꙋжа́ли є҆́й.</p>
<p>є҃і. Ѻ҆бы́чай є҆́сть при́снѡ борю́щымсѧ съ на́ми врагѡ́мъ, возмѡ́жныѧ и҆ готѡ́выѧ на́мъ добродѣ́тєли возбранѧ́ти, невозмѡ́жныѧ же и҆ неꙋтверждє́нныѧ любо́вїю крѣ́пкою на́мъ твори́ти влага́ютъ: молчали̑вымъ ᲂу҆́бѡ и҆ ѿше́льникѡмъ, жела́нїе ѻ҆́бщагѡ житїѧ̀ пра̑вила влага́ютъ, под̾ вла́стїю же преꙋспѣва́ющихъ, молчали́выхъ дѣла̀ дѣ́лати понꙋжда́ютъ: и҆ се́ю ᲂу҆́бѡ ле́стїю на кꙋ́юждо добродѣ́тель превзима́ютсѧ: но мы̀ ᲂу҆́бѡ ра́зꙋма не не вѣ́мы, всѧ̑ дѡ́браѧ и҆́хже вѣ́дѧще, во вре́мѧ и҆́хъ и҆ въ мѣ́рꙋ твори́мъ: па́ки же вре́дное, безмѣ́рное и҆ неꙋтвержде́нное до конца̀ возненави́димъ.</p>
<p>ѕ҃і. Въ мі́рѣ живꙋ́щымъ и҆ приближа́ющымсѧ къ веще́мъ страсте́й, бра́нїю по дѣѧ́нїю бѣ́си вою́ютъ и҆ бо́рютсѧ, сꙋ́щымъ же въ пꙋсты́нѧхъ, веще́й ра́ди недоста́тка, помышле́ньми стꙋжа́ютъ: ѕѣлѡ́ же лютѣ́йши пе́рвыѧ втора́ѧ бра́нь бы́сть. Ѻ҆́на бо, ве́щи ра́ди, вре́мене тре́бꙋетъ и҆ мѣ́ста гото́вагѡ, сїѧ́ же ᲂу҆ма̀ благоподви́жна нѣ́какѡ и҆ нелѣ́ностна: проти́вꙋ то́йже безпло́тнѣй бра́ни, проти́внаѧ бра́нь, на́мъ чи́стаѧ моли́тва дана̀ є҆́сть. Тѣ́мъ и҆ побѣди́тельна сїѧ̀ взаконе́нна є҆́сть, воѡрꙋжа́ющымсѧ то́ю къ бра́немъ мы̑сленнымъ.</p>
<p>з҃і. Кончи́нꙋ ᲂу҆́бѡ страсте́мъ, ме́ртвость бж҃е́ственный а҆по́столъ ꙗ҆влѧ́ѧ, речѐ: и҆̀же сꙋ́ть хрⷭ҇тѡ́вы, пло́ть распѧ́ша со страстьмѝ и҆ похотьмѝ<footnote lang="cu">Гала́т. гл. є҃, ст. к҃д.</footnote>. Є҆гда̀ ᲂу҆́бѡ стра̑сти ᲂу҆мертви́мъ и҆ по́хѡти погꙋби́мъ, и҆ плотскі́й смы́слъ повине́мъ дх҃ови, тогда̀ во́змемъ кре́стъ, и҆ въ слѣ́дъ по́йдемъ хрⷭ҇та̀. Ничто́же бо и҆́но ѿхожде́нїе ѿ мі́ра є҆́сть, но ᲂу҆мерщвле́нїе страсте́й, и҆ ꙗ҆вле́нїе во хрⷭ҇тѣ̀ сокрове́ннагѡ живота̀.</p>
<p><anchor type="page" number="1060"/>и҃і. Ѿ воста́нїѧ тѣлесѐ сме́рти сеѧ̀ стра́ждꙋщїи, и҆ на бра́нь по всѧ̑ часы̀ на ню̀ воѡрꙋжа́ющїисѧ, не пло́ть, но себѐ да порица́ютъ. А҆́ще бо ті́и не да́ли бы́ша крѣ́пость и҆ посла́бїе то́й, и҆ во́лю є҆ѧ̀ твори́ли, то̀ не бы́ша толи́кѡ ѿ неѧ̀ страда́ли. И҆лѝ не вѣ́даютъ распе́ншихъ ю҆̀ со страстьмѝ и҆ похотьмѝ, носѧ́ще тꙋ̀ ꙗ҆́кѡ да поспѣ́шницꙋ па́че ко благи̑мъ притѧ́жꙋтъ, а҆ не къ сопроти̑внымъ, и҆ повинꙋ́ша ю҆̀ пребыва́ти въ бж҃їи зако́нѣ; И҆ ті́и ᲂу҆́бѡ та́кожде да творѧ́тъ, и҆ тогѡ́жде, є҆гѡ́же и҆ предрече́ннїи насладѧ́тсѧ поко́ѧ: да́ждь бо, речѐ, кро́вь, и҆ прїимѝ дх҃ъ.</p>
<p>ѳ҃і. Всѧ́кое сложе́нїе по́мысла, къ нѣ́коей ѿрече́ннѣй по́хоти, ре́кше манове́нїе сла́стное, грѣ́хъ є҆́сть и҆́нокꙋ. Пе́рвѣе ᲂу҆́бѡ по́мыслъ прихо́дитъ стра́стною ча́стїю ᲂу҆́мъ ѡ҆мрача́ѧ, та́же посе́мъ прекланѧ́етсѧ дꙋша̀ къ сла́сти, не держа́щисѧ бра́ни, и҆ къ томꙋ̀ сложе́нїе нари́четсѧ, є҆́же ꙗ҆́коже рече́сѧ грѣ́хъ є҆́сть, поне́же подвиза́етъ глаго́лемꙋю стра́сть, посе́мъ пома́лꙋ прихо́дитъ и҆ въ дѣ́ѧтельное дѣѧ́нїе. Сегѡ̀ ра́ди ᲂу҆блажа́етъ проро́къ вавѷлѡ́нскїѧ младе́нцы разби́вшихъ ѡ҆ ка́мень<footnote lang="cu">Ѱал. рл҃ѕ, ст. ѳ҃.</footnote>, да ᲂу҆вѣ́дѧтъ и҆̀же а҆лфави́тꙋ семꙋ̀ ᲂу҆чи́вшїисѧ рече́нное.</p>
<p>к҃. Любвѐ ми́ра а҆́гг҃ли слꙋжи́телїе сꙋ́ще, ра́дꙋютсѧ ѡ҆ на́шемъ покаѧ́нїи, и҆ предꙋспѣ́ѧнїи въ добродѣ́тели, и҆ ѿсю́дꙋ тща́тсѧ дх҃о́вныхъ и҆спо́лнитисѧ на́мъ бг҃овидѣ́нїй, и҆ поспѣшествꙋ́ютъ на всѧ́ко бла́го. Бѣ́сы же гнѣ́ва и҆ ѕло́бы сꙋ́ще содѣ́тели, ра́дꙋютсѧ разорѧ́емꙋ ви́дѧще добродѣ́тель, и҆ дѣла̀ благослѡ́вна подвлага́ютъ, во є҆́же въ сра̑мнаѧ мечта̑нїѧ дꙋ́шы на́шѧ ᲂу҆клони́ти.</p>
<p>к҃а. Вѣ́ра є҆́сть завѣща́нїе бла́го, та́ бо ражда́етъ на́мъ стра́хъ бж҃їй: то́й же наꙋча́етъ на́съ за́повѣдей соблюде́нїю, є҆́же глаго́летсѧ дѣ́йственно, ѿ негѡ́же возраста́етъ на́мъ блаже́нное безстра́стїе: любы́ же соверше́нїе всѣ́хъ сꙋ́щи за́повѣдей, всѧ̑ сосвѧзꙋ́етъ и҆ ᲂу҆твержда́етъ.</p>
<p>к҃в. Ꙗ҆́коже тѣле́сное чꙋ́вство здра́во быва́ѧ, ѡ҆щꙋща́етъ нѣ́кїй ѡ҆держа́щїй є҆го̀ недꙋ́гъ, не разꙋмѣва́ѧй же, нечꙋ́вствїемъ <anchor type="page" number="1061"/> недꙋ́гꙋетъ. Та́кожде и҆ ᲂу҆́мъ, свою̀ дѣ́тель спаса́емꙋ а҆́ще стѧ́жетъ, разꙋмѣва́етъ свою̀ си́лꙋ: и҆ вѣ́сть ѿкꙋ́дꙋ є҆мꙋ̀ стра̑сти мꙋчи́тельнѣ прихо́дѧтъ, и҆ къ ни̑мъ крѣ́пкꙋю воздвиза́етъ бра́нь. Лю́то же а҆́ще не чꙋ́вствꙋѧ провожда́етъ дни̑, съ но́щїю борю́щемꙋсѧ ᲂу҆подо́бльсѧ, сѡ́нїѧ по́мыслы бра̑нныѧ вмѣнѧ́ѧ.</p>
<p>к҃г. Є҆гда̀ слове́сное на́ше неѻсла́бнѡ прилага́етсѧ къ бг҃овидѣ́нїѧ добродѣ́тели, и҆ по́хотное къ самомꙋ̀ жела́ющи да́телю благи́хъ хрⷭ҇тꙋ̀, ꙗ҆́ростное же на бѣ́сы воѡрꙋжа́етсѧ, тогда̀ по є҆стествꙋ̀ первозда́нномꙋ си̑лы на́шѧ дѣ́йствꙋютъ.</p>
<p>к҃д. Трича́стна є҆́сть всѧ́ка слове́снаѧ дꙋша̀, по бг҃осло́вꙋ григо́рїю, въ слове́снѣмъ составлѧ́ющейсѧ добродѣ́тели, смы́слъ наречѐ и҆ ра́зꙋмъ и҆ мꙋ́дрость. Въ ꙗ҆́ростнѣмъ же мꙋ́жество и҆ терпѣ́нїе, въ по́хотнѣмъ же любо́вь и҆ цѣломꙋ́дрїе, и҆ воздержа́нїе. Пра́вда же во всѣ́хъ си́хъ несѣ́ѧнна бы́сть досто́йнѣ дѣ́йствовати ᲂу҆строѧ́ѧ. И҆ смы́сломъ ᲂу҆́бѡ сопроти̑вныѧ покорѧ́ти си̑лы, и҆ спѣши́ти къ добродѣ́телемъ. Цѣломꙋ́дрїемъ же безстра́стнѣ всѧ̑ созерцава́ти. Любо́вїю всѧ̑ человѣ́ки ꙗ҆́кѡ и҆ самаго̀ себѐ люби́ти. Воздержа́нїемъ ко всѧ́кой сла́сти па́кость творѧ́щей, мꙋ́жествомъ же и҆ терпѣ́нїемъ на неви́димꙋю бра́нь воѡрꙋжа́тисѧ. Сѐ составле́нїе бг҃ослове́сныѧ дꙋшѝ ѧ҆зы́къ и҆звѣщава́етъ.</p>
<p>к҃є. Цѣломꙋ́дрїю прилѣжа́й, блаже́ннꙋю лю́битъ чистотꙋ̀, ю҆́же никто́же погрѣши́тъ безстра́стїемъ тꙋ̀ наре́къ. Да ᲂу҆держи́тъ ᲂу҆́бѡ и҆ порабо́титъ пло́ть, смире́ннымъ по́мысломъ бж҃е́ственнꙋю призыва́ѧ благода́ть, и҆ жела́ємаѧ полꙋ́читъ. Пита́ѧй же тѣ́ло въ невоздержа́нїи бра́шенъ, дх҃омъ блꙋда̀ болѣ́зненъ бꙋ́детъ. Ꙗ҆́коже вода̀ мно́га ᲂу҆гаша́етъ пла́мень, та́кѡ раждеже́нїе пло́ти и҆ мечта̑нїѧ сра̑мна, погꙋблѧ́етъ а҆лка́нїе со смире́нїемъ.</p>
<p>к҃ѕ. Ѕлопомнѣ́нїѧ стра́сть, ѿню́дъ да ѿстꙋ́питъ ѿ дꙋшѝ твоеѧ̀, ѽ хрⷭ҇толю́бче! ника́коже да́ждь мѣ́сто враждѣ̀: ꙗ҆́коже бо ѻ҆́гнь сокрове́нъ въ коноплѧ́хъ, та́кѡ и҆ ѕлопомнѣ́нїе гнѣздѧ́сѧ въ се́рдцы, па́че же моли́сѧ за ѡ҆скорби́вшаго тѧ̀ те́плѣ, и҆ добро̀ творѝ є҆мꙋ̀, є҆ли́кѡ а҆́ще рꙋка̀ твоѧ̀ мо́жетъ, ꙗ҆́кѡ да <anchor type="page" number="1062"/> и҆зба́виши дꙋ́шꙋ твою̀ ѿ стра́сти, и҆ не без̾ дерзнове́нїѧ бꙋ́деши во вре́мѧ моли́твы твоеѧ̀.</p>
<p>к҃з. Въ се́рдцы смире́нныхъ почі́етъ гдⷭ҇ь. Въ се́рдцы же го́рдыхъ стра̑сти безче́стїѧ. Ничто́же бо та́кѡ си́льнѡ возмога́етъ на ны̀, ꙗ҆́коже го́рдостнїи по́мыслы. Ничто́же си́це и҆скоренѧ́етъ ѕло́е бы́лїе дꙋше́вное, ꙗ҆́коже блаже́нное смире́нїе, тѣ́мже и҆ страстоꙋбі́йца въ пра́вдꙋ нарече́нно бы́сть.</p>
<p>к҃и. Ѿ пѡ́мыслъ ѕлы́хъ дꙋша̀ твоѧ̀ да ѡ҆чища́етсѧ, и҆ въ до́брыхъ да просвѣща́етсѧ ра́зꙋмѣхъ, и҆мѣ́ѧ при́снѡ во ᲂу҆мѣ̀ рече́нное: ꙗ҆́кѡ сластолюби́во се́рдце, темни́ца и҆ вери́га є҆́сть во вре́мѧ и҆схо́да: трꙋдолюби́во же две́рь ѿве́рзенна. Дꙋ́шꙋ бо вои́стиннꙋ чи́стꙋ и҆сходѧ́щꙋ ѿ тѣлесѐ а҆́гг҃ли наставлѧ́ютъ къ блаже́нномꙋ ведꙋ́ще животꙋ̀, ѡ҆скверне́ннꙋ же и҆ не пока́ѧвшꙋсѧ, ᲂу҆вы̀ мнѣ̀, бѣ́сы прїи́мꙋтъ.</p>
<p>к҃ѳ. Красна̀ ᲂу҆́бѡ глава̀ ᲂу҆кра́шенна вѣнце́мъ многоцѣ́ннымъ, ка́менїемъ і҆нді́йскимъ и҆ би́серы свѣтѧ́щисѧ. Краснѣ́йша же несказа́ннѡ дꙋша̀ богатѧ́щаѧсѧ ра́зꙋмомъ бж҃їимъ, и҆ свѣ́тлыми бг҃овидѣ́нїи просвѣще́нна, все́льшїйсѧ и҆мꙋ́щи въ ню̀ ст҃ы́й дх҃ъ. И҆ кто̀ и҆сповѣ́сть добро́тꙋ блаже́нныѧ тоѧ̀ дꙋшѝ.</p>
<p>л҃. Ꙗ҆́рости и҆ гнѣ́вꙋ, ѽ мни́ше! не да́ждь водвори́тисѧ въ тѧ̀. Мꙋ́жъ бо ꙗ҆́ръ, не благоѡбра́зенъ. Въ сердцы́ же кро́ткихъ, почі́етъ мꙋ́дрость. А҆́ще ли гнѣ́ва стра́сть ѡ҆блада́етъ дꙋше́ю твое́ю, лꙋ́чшїи тебѐ ѡ҆брѧ́щꙋтсѧ въ мі́рѣ живꙋ́щїи, и҆ посра́мленъ и҆ небрего́мь бꙋ́деши мни́хъ.</p>
<p>л҃а. Во всѧ́кой напа́сти и҆ во всѧ́кой бра́ни, моли́твꙋ стѧжѝ, непобѣди́мое ѻ҆рꙋ́жїе, и҆ хрⷭ҇то́вою побѣди́ши благода́тїю. Чиста́ же сїѧ̀ да бꙋ́детъ, ꙗ҆́коже мꙋ́дрый на́мъ ᲂу҆чи́тель вопїе́тъ: хощꙋ́ бо, речѐ, мѡли́твы твори́ти мꙋжє́мъ на всѧ́комъ мѣ́стѣ, воздѣ́юще преподѡ́бныѧ рꙋ́ки без̾ гнѣ́ва и҆ размышле́нїѧ<footnote lang="cu">а҃ Тїм. гл. в҃, ст. и҃.</footnote>. Таковѣ́й же не прилѣжа́й моли́твѣ, пре́данъ є҆́сть напа́стємъ и҆ страстє́мъ.</p>
<p><anchor type="page" number="1063"/>л҃в. Вїнꙋ̀ ᲂу҆́бѡ, весели́ти се́рдце человѣ́кꙋ<footnote lang="cu">Ѱал. р҃г, ст. є҃і.</footnote>, пи́сано є҆́сть, ты́ же пла́кати и҆ рыда́ти ѡ҆бѣща́всѧ, такова́гѡ ᲂу҆клони́сѧ весе́лїѧ, и҆ возвесели́шисѧ дарова́нїи дх҃о́вными, веселѧ́сѧ же вїно́мъ, со сра́мными поживе́ши по́мыслы и҆ во мнѡ́ги впаде́ши скѡ́рби.</p>
<p>л҃г. Пра́здники не вїнопи́тїемъ творѝ, но ѡ҆бновле́нїемъ ᲂу҆ма̀, и҆ дꙋшѝ чистото́ю, ѡ҆б̾ѧда́ѧйсѧ же и҆ вїно̀ пїѧ́й, прогнѣ́ваеши па́че пра́здникѡмъ нача́льника.</p>
<p>л҃д. Бдѣ́ти въ моли́твахъ и҆ во чте́нїѧхъ всегда̀ ᲂу҆́бѡ, въ пра́здники же па́че повелѣно̀ на́мъ є҆́сть. Бо́дръ ᲂу҆́бѡ и҆́нокъ тни́тъ ра́зꙋмъ сво́й къ бг҃ꙋ въ видѣ́нїѧхъ дꙋ́шꙋ свою̀ насыща́ѧ. со́нъ же мно́гъ ᲂу҆́мъ ѡ҆дебелѣва́етъ: но блюди́сѧ не вда́ти себѐ во бдѣ́нїе неподо́бно пѡ́мыслъ ѕлы́хъ, лꙋ́чше бо є҆́сть спа́ти, не́жели въ словесѣ́хъ и҆ по́мыслехъ бдѣ́ти сꙋ́етныхъ.</p>
<p>л҃є. Ѕмїю̀ пита́ѧ на ло́нѣ, и҆ по́мыслъ лꙋка́въ въ се́рдцы, ᲂу҆мерщвле́нна бꙋ́дета: ѻ҆́во ᲂу҆́бѡ тѣ́ло ᲂу҆ѧзвѝ жа́ломъ ꙗ҆дови́тымъ, ѻ҆́въ же въ дꙋшѝ положи́въ ꙗ҆́дъ смертоно́сенъ. Но и҆сча̑дїѧ ѕмїи̑на ско́рѡ ᲂу҆бїе́мъ, и҆ по́мыслы лꙋка́выми въ сердца́хъ не боли́мъ, да не го́рцѣ болѣ́ти и҆́мамы.</p>
<p>л҃ѕ. Дꙋша̀ чиста̀ сосꙋ́дъ и҆збра́нъ пра́вды нарече́нна бꙋ́детъ, и҆ ѻ҆гра́дъ заключе́нъ, и҆ и҆сто́чникъ запечатлѣ́нъ, и҆ престо́лъ чꙋ́вства. Скве́рнами же нечи́стыми ѡ҆сквернѧ́ющїйсѧ ска́редїѧ и҆ ѕлосмра́дїѧ и҆спо́лнитсѧ.</p>
<p>л҃з. Оу҆добре́нїемъ ри́зъ, и҆сполне́нїемъ чре́ва, и҆ ѿ бесѣ́дъ вре́дныхъ, ѕлы̑мъ ражда́тисѧ помыслѡ́мъ въ дꙋшѝ, ѿ и҆скꙋ́сныхъ и҆ дѣ́лательныхъ ѻ҆тє́цъ слы́шахомъ.</p>
<p>л҃и. По́хоть и҆мѣ́нїѧ въ дꙋша́хъ и҆́нокѡвъ да не водворѧ́етсѧ, многоимѣ́нный бо мона́хъ, кора́бль є҆́сть во́дъ и҆спо́лненъ, волна́ми печа́ли трꙋжда́ѧсѧ, и҆ въ ско́рбнѣй глꙋбинѣ̀ погрꙋжа́ѧсѧ, мнѡ́гимъ бо страстє́мъ сребролю́бїе роди́тельница є҆́сть. Тѣ́мже и҆ ко́рень всемꙋ̀ ѕлꙋ̀<footnote lang="cu">а҃ Тїм. гл. ѕ҃, ст. і҃.</footnote>, въ пра́вдꙋ нарица́етсѧ.</p>
<p>л҃ѳ. Неимѣ́нїе и҆ молча́нїе, сокро́вище є҆́сть сокрове́нно на селѣ̀ мона́шескагѡ житїѧ̀, ше́дъ ᲂу҆́бѡ прода́ждь и҆мѣ́нїе твоѐ <anchor type="page" number="1064"/> и҆ да́ждь ᲂу҆бѡ́гимъ, и҆ сѐ кꙋпѝ село̀, и҆ сокро́вище вскопа́въ себѣ̀ некра́домо сохранѝ, да ѡ҆богатѣ́еши бога́тствомъ неистоща́емымъ.</p>
<p>м҃. Со ѻ҆тце́мъ дх҃о́внымъ всели́всѧ, и҆ по́льзꙋ ѡ҆щꙋти́въ ѿ негѡ̀, никто́же тѧ̀ да ѿлꙋчи́тъ ѿ любвѐ є҆гѡ̀ и҆ совокꙋпле́нїѧ, не ѡ҆сꙋдѝ є҆гѡ̀, ни въ че́мже не ѕлосло́ви ѡ҆блича́емь, и҆лѝ бїе́мь, не вда́ждь слꙋ́ха твоегѡ̀ никомꙋ́же на́нь глаго́лющꙋ, не сочета́йсѧ съ клевета́ющимъ на́нь, да не прогнѣ́ваетсѧ на тѧ̀ гдⷭ҇ь, и҆ потреби́тъ тѧ̀ ѿ кни́гъ живо́тныхъ.</p>
<p>м҃а. Ѿрече́нїѧ по́двигъ, покоре́нїемъ, ꙗ҆́коже и҆ ѿ и҆скꙋ́са навыко́хомъ, сегѡ́ же преходѧ́й, тремѝ да ѡ҆гради́тсѧ зна́менїи ѻ҆рꙋ́жїѧ, вѣ́рою, рекꙋ̀, и҆ наде́ждою, и҆ любо́вїю, и҆ по́двигомъ до́брымъ подвиза́всѧ, пра́вды прїи́метъ вѣне́цъ.</p>
<p>м҃в. Не бꙋ́ди дѣлѡ́мъ ѻ҆тца̀ твоегѡ̀ сꙋдїѧ̀, но за́повѣдємъ соверши́тель, ѻ҆бы́чай бо бѣсовѡ́мъ тогѡ̀ недоста́тки пока́зовати тебѣ̀, да твоѝ ᲂу҆́ши ѡ҆глꙋша́тъ къ глаго́лємымъ (ѿ негѡ̀) и҆лѝ на бра́ни не крѣ́пка тѧ̀ и҆ страшли́ва пока́жꙋтъ во́ина, и҆лѝ пребыва́ти въ невѣ́рствїѧ по́мыслѣхъ, и҆ разсла́бивше тѧ̀ повинꙋ́ющасѧ и҆̀мъ сла́ба сотворѧ́тъ ко всѧ́кїѧ добродѣ́тели ѡ҆́бразꙋ.</p>
<p>м҃г. Ѻ҆те́ческихъ преслꙋша́ѧйсѧ за́повѣдей, пе́рвыхъ ѡ҆бѣ́тѡвъ ѿрече́нїѧ престꙋ́пникъ ѡ҆брѣта́етсѧ: послꙋша́нїе же прїе́мый и҆ свою̀ во́лю мече́мъ смире́ннагѡ смы́сла ѿсѣ́къ: се́й ѡ҆бѣща́нїе и҆спо́лни, є҆́же пред̾ мно́гими по́слꙋхи хрⷭ҇то́ви ѡ҆бѣща́сѧ.</p>
<p>м҃д. Назна́меновавше разꙋмѣ́хомъ, и҆ ꙗ҆́снѡ наꙋчи́хомсѧ, ꙗ҆́кѡ въ покоре́нїи ѻ҆те́честѣмъ пребыва́ющымъ, ѕѣлѡ̀ зави́дѧтъ вразѝ живота̀ на́шегѡ бѣ́си, скреже́щꙋще зꙋбы̀ свои́ми на нѧ̀, и҆ всѧ̑кїѧ ᲂу҆хищрѧ́юще кѡ́зни, є҆́же ѿстꙋпи́ти и҆̀мъ и҆ лиши́тисѧ ѻ҆те́ческихъ нѣ́дръ. И҆ вины̑ показꙋ́ютъ и҆̀мъ а҆́ки благосло́вны, раздражє́нїѧ приво́дѧтъ, не́нависть на ѻ҆тца̀ возставлѧ́ютъ, тогѡ̀ наказа̑нїѧ ꙗ҆́кѡ бꙋеслѡ́вїѧ ꙗ҆влѧ́ютъ, ѡ҆бличє́нїѧ же ꙗ҆́кѡ стрѣ́лы и҆з̾ѡщре́нны подтыка́ютъ. И҆ что̀ речѐ свобо́дь сы́й, и҆ ра́бъ бы́сть, и҆ па́че ра́бъ неми́лостивагѡ, и҆ неразꙋ́мнагѡ, и҆ невѣ́жды, <anchor type="page" number="1065"/> и҆ неразсꙋди́тельнагѡ, и҆ ꙗ҆́ростнагѡ сегѡ̀ бы́сть человѣ́ка сꙋ́ща по всемꙋ̀ тебѣ̀ подо́бна, доко́лѣ же и҆́гомъ рабо́тнымъ стира́ешисѧ, и҆ свобо́днагѡ свѣ́та не ᲂу҆̀ зри́ши. Посе́мъ гости̑нницы, и҆ недꙋ́жныхъ посѣщє́нїѧ, и҆ ᲂу҆бо́гихъ ми́лѡванїѧ влага́ютъ. Посе́мъ коне́чнагѡ молча́нїѧ, и҆ по́двиги и҆́нѡческїѧ ꙗ҆̀же въ молча́нїи, дѣ́лати похвалѧ́ютъ, и҆ всѣ́хъ ѕлы́хъ пле́велъ ѡ҆́бразъ въ се́рдце насѣва́ютъ страда́льца и҆ во́ина хрⷭ҇то́ва благочести́вагѡ, да то́кмѡ ѿ дх҃о́вныѧ ѡ҆гра́ды того̀ и҆жденꙋ́тъ, и҆ ѿ безмо́лвїѧ тишины̀ и҆звле́кше, къ мѧтꙋ́щейсѧ дꙋшѣ̀ па́гꙋбнѣй бꙋ́ри въ мо́ре вве́ргнꙋтъ. Посе́мъ ꙗ҆́кѡ плѣ́нника въ свою̀ вла́сть прїе́мше, по ѕлѣ́й тѣ́хъ во́ли послѣ́довати сотворѧ́тъ.</p>
<p>м҃є. Тебѣ́ же въ покоре́нїи ѻ҆́ч҃и сꙋ́щꙋ, вра́жїѧ борю́щаѧ тѧ̀ ле́сть да не ᲂу҆таи́тсѧ, ни ѡ҆бѣща́нїѧ своегѡ̀ є҆́же къ бг҃ꙋ забыва́й, ни бѣсѡ́вскимъ нарꙋга́нїемъ побѣжде́нъ быва́й, ни ѡ҆бличе́нїѧ, ни ᲂу҆коре́нїѧ ѿбѣга́й, ни влага́нїю ѕлы́хъ пѡ́мыслъ повинꙋ́йсѧ, ни лю́тости ѻ҆те́ческїѧ бѣ́гай, ни самоꙋго́дїѧ и҆ самово́лїѧ де́рзостїю, смиренномы́сленномꙋ и҆ бл҃го́мꙋ безче́ствꙋй и҆́гꙋ, но влады́чнее въ се́рдцы положи́въ сло́во: ꙗ҆́кѡ претерпѣ́вый до конца̀, то́й спасе́нъ бꙋ́детъ. Съ терпѣ́нїемъ тецы̀ на предлежа́щїй тѝ по́двигъ, взира́ѧ на нача́льника вѣ́ры и҆ соверши́телѧ і҆и҃са<footnote lang="cu">Є҆вр. гл. в҃і, ст. а҃ и҆ в҃.</footnote>.</p>
<p>м҃ѕ. Злата́рь ᲂу҆́бѡ зла́то въ горни́ло вложи́въ, чистѣ́йше твори́тъ є҆̀, и҆ новонача́льный и҆́нокъ, покоре́нїѧ страда́нїемъ себѐ вда́въ, и҆ всѣ̑мъ скѡ́рбнымъ по бж҃е́ственныхъ за́повѣдехъ разжига́ѧсѧ, по трꙋдѣ́хъ же и҆ терпѣ́нїи и҆ ско́рбехъ ѻ҆бы̑чаи ѕлы̑ѧ погрꙋ́жъ, и҆ послꙋша́нїѧ навы́къ, свѣ́телъ ᲂу҆строѧ́етсѧ, и҆ досто́инъ быва́етъ небе́сныхъ сокро́вищъ, и҆ неги́бнꙋщагѡ пребыва́нїѧ и҆ бл҃же́нныѧ кончи́ны, ѿѻнꙋ́дꙋже ѿи́де болѣ́знь всѧ́ка, печа́ль, и҆ воздыха́нїе, весе́лїе же и҆ вы́нꙋ благоꙋха́нїе насажде́нно є҆́сть.</p>
<p>м҃з. Вѣ́ра пра́ва, и҆ соблюде́нїе за́повѣдей, ражда́етъ бж҃їй стра́хъ, и҆дѣ́же бо бж҃їй стра́хъ, тꙋ̀ и҆ за́повѣдємъ соблюде́нїе, ѿ <anchor type="page" number="1066"/> соблюде́нїѧ за́повѣдей, составлѧ́етсѧ дѣ́йственнаѧ добродѣ́тель, сеѧ́ же пло́дъ є҆́сть чи́стаѧ моли́тва, и҆ бг҃овидѣ́нїю нача́ло, безстра́стїе же достигі́й, въ любѡ́вныѧ двє́ри вни́де, ѡ҆ любви́ же возлю́бленный ᲂу҆чени́къ предгласѝ: бг҃ъ любы̀ є҆́сть, и҆ пребыва́ѧй въ любвѝ, въ бз҃ѣ пребыва́етъ, и҆ бг҃ъ въ не́мъ<footnote lang="cu">а҃ І҆ѡа́н. гл. д҃, ст. ѕ҃і.</footnote>. Благосочета́ннꙋ нѣ́кꙋю глави́знꙋ глаго́лющꙋ нѣ́коемꙋ слы́шахъ: ꙗ҆́кѡ ничто́же речѐ ѡ҆ ѡ҆чища́ющихъ тѣлеса̀ составлѧ́етсѧ посе́мъ со ѡ҆чи́щшимисѧ, добродѣ́тели же кꙋ́пнѡ ѡ҆чища́ютъ дꙋ́шꙋ, и҆ со ѡ҆чище́нными спребыва́ютъ.</p>
<p>м҃и. Ꙗ҆́кѡ красно̀ вои́стиннꙋ и҆ добро̀ мни́шеское житїѐ, поне́же за́повѣдємъ и҆ зако́нꙋ, и҆̀мже нача́льницы а҆пⷭ҇ли, тогѡ̀ сама́гѡ влⷣки, ѿ ст҃а́гѡ дх҃а наꙋчи́шасѧ, и҆сполни́тели быва́ютъ. хрⷭ҇то́вꙋ бо во́инꙋ невеще́ственнꙋ подоба́етъ бы́ти, и҆ безпеча́льнꙋ ѿ всѧ́кагѡ мꙋдрова́нїѧ и҆ дѣѧ́нїѧ мїрска́гѡ, ꙗ҆́коже речѐ а҆пⷭ҇лъ: никто́же во́инъ быва́ѧ, ѡ҆бѧзꙋ́етсѧ кꙋ́плѧми жите́йскими, да воево́дѣ ᲂу҆го́денъ бꙋ́детъ<footnote lang="cu">в҃ Тїм. гл. в҃, ст. д҃.</footnote>.</p>
<p>м҃ѳ. Подоба́етъ ᲂу҆́бѡ мни́хꙋ невеще́ственнꙋ бы́ти, безстра́стнꙋ, всѧ́кїѧ по́хоти ѕлы́ѧ кромѣ̀, не пита́тельнꙋ, не пїѧ́ницѣ, не закосни́вꙋ, не лѣни́вꙋ, не сребролюби́вꙋ, не сластолюби́вꙋ. А҆́ще бо кто̀ ѿ си́хъ не ᲂу҆дали́тсѧ, не мо́жетъ а҆́гг҃льскагѡ житїѧ̀ и҆спра́вити, сїе́ же да́рꙋетсѧ предречє́ннаѧ тща́щымсѧ и҆спра́вити и҆́го благо́е и҆ бре́мѧ ле́гкое, бж҃е́ственной наде́ждѣ ѡ҆блегча́ющей сїѧ̑, и҆ всѐ безстра́стнѣ и҆ съ поко́емъ дѣ́йствовати. Сла́дко пои́стиннѣ таково̀ житїѐ, и҆ дѣ́ланїе красно̀, и҆ ча́сть блага́ѧ, ꙗ҆́же не ѿи́метсѧ ѿ дꙋшѝ стѧжа́вшей сїѧ̑.</p>
<p>н҃. Жите́йскїѧ ѿстꙋпи́вый печа́ли, и҆ во и҆́ноческїй вше́дъ по́двигъ, не восхощѝ бога́тства на раздаѧ́нїе ᲂу҆бѡ́гимъ, є҆́сть бо и҆ сїѧ̀ ле́сть лꙋка́вагѡ къ тщесла́вїю приводѧ́щаѧ, ꙗ҆́кѡ да въ многопита́нїе вло́житъ тѝ ᲂу҆́мъ. А҆́ще бо и҆ хлѣ́бъ то́кмѡ и҆́маши и҆ во́дꙋ, мо́жеши и҆ си́ми страннолю́бїѧ твори́ти дѣ́ло, а҆́ще ли и҆ сегѡ̀ не и҆́маши, то́кмѡ предложе́нїемъ благи́мъ прїимѝ <anchor type="page" number="1067"/> стра́ннаго, и҆ сло́во ᲂу҆тѣше́нїѧ да́въ є҆мꙋ̀: та́кѡ мо́жеши страннолю́бїѧ мздꙋ̀ прїѧ́ти. И҆́маши бо и҆ въ є҆ѵⷢ҇лїи ѿ гдⷭ҇а свидѣ́тельствꙋемꙋю вдови́цꙋ<footnote lang="cu">Марк. гл. в҃і, ст. м҃в.</footnote>, двѣма̀ ца́тама то́кмѡ превозше́дшꙋю бога́тыхъ мно́гое подаѧ́нїе.</p>
<p>н҃а. Сїѧ̑ же речє́ннаѧ въ молча́нїи сѣдѧ́щымъ заповѣ́дащасѧ, сꙋ́щымъ же въ покоре́нїи ѻ҆́ч҃емъ, є҆ди́но то́чїю тѣ̑мъ во ᲂу҆мѣ̀ и҆мѣ́ти досто́итъ, є҆́же ни въ є҆ди́ной ѿню́дъ дѣ́лательныѧ за́повѣди ѿпада́ти, сїе́ бо и҆справлѧ́ющїи, всѐ сꙋ́ть и҆спра́вльше, ꙗ҆́коже па́ки и҆ сопроти́вное разꙋмѣва́й, а҆́ще ѿ такова́гѡ ѿпадꙋ́тъ житїѧ̀ и҆ ѻ҆пасе́нїѧ небрего́мы по всѧ́комꙋ ѡ҆́бразꙋ добродѣ́телей и҆ житїѧ̀ дх҃о́внагѡ бꙋ́дꙋтъ.</p>
<p>н҃в. Прїимѝ мо́й совѣ́тъ ѽ хрⷭ҇толю́бче, и҆ возлюбѝ стра́нствїе и҆ любы̀: сїѧ̑ бо тѧ̀ и҆змѣнѧ́тъ твоегѡ̀ ѻ҆те́чества печа́ли. Роди́тельными печа́льми, и҆ бли́жнихъ любо́вїю не прельща́йсѧ, пребыва́нїй ꙗ҆̀же во гра́дѣхъ бѣ́гай, въ пꙋсты́ни же па́че терпѝ глаго́лѧ съ дв҃домъ: сѐ ᲂу҆дали́хсѧ бѣ́гаѧ, и҆ водвори́хсѧ въ пꙋсты́ни<footnote lang="cu">Ѱал. н҃д, ст. и҃.</footnote>.</p>
<p>н҃г. Ѻ҆со́бна и҆ ᲂу҆дале́нна ѿ мі́ра гонѝ мѣста̀, а҆́ще и҆ скꙋ́дость нꙋ́жныхъ и҆́мꙋтъ, и҆ а҆́ще ѡ҆бстꙋ́пѧтъ тѧ̀ вразѝ ꙗ҆́кѡ пче́лы и҆ ѕлы̑ѧ ѻ҆́сы, всѧ̑кїѧ тѝ прилага́юще бра̑ни, не ѿстꙋпа́й, ни ᲂу҆страша́йсѧ, не преклонѝ и҆̀мъ добропослꙋшли́ва слꙋ́ха, ни ѿбѣга́й по́стническагѡ по́двига, долготерпѣли́внѡ же па́че постраждѝ, поѧ̀ въ себѣ̀ и҆ глаго́лѧ: терпѧ̀ потерпѣ́хъ гдⷭ҇а, и҆ внѧ́тъ мѝ, и҆ ᲂу҆слы́ша моли́твꙋ мою̀<footnote lang="cu">Ѱал. л҃ѳ, ст. в҃.</footnote>. И҆ тогда̀ ᲂу҆́зриши бж҃їѧ вели́чїѧ застꙋпле́нїе, строе́нїе и҆ и҆́нъ всѧ́къ на спасе́нїе про́мыслъ.</p>
<p>н҃д. Дрꙋ́ги и҆мѣ́ти тѝ подоба́етъ ѽ хрⷭ҇толю́бче, полє́зныѧ слага́ющыѧсѧ къ житїю̀ дѣ́лы: мꙋ́жїе бо речѐ, ми́рны да бꙋ́дꙋтъ дрꙋ́ги твоѝ, и҆ бра́тїѧ дх҃о́вна, ѻ҆тцы̀ ст҃і́и, ѡ҆ ни́хже речѐ гдⷭ҇ь: ма́ти моѧ̀ и҆ бра́тїѧ моѧ̑ сі́и сꙋ́ть, творѧ́щїи во́лю ѻ҆ц҃а̀ моегѡ̀, и҆́же є҆́сть на нб҃сѣ́хъ.</p>
<p>н҃є. Не бꙋ́ди похотни́къ бра́шнѡмъ разли̑чнымъ и҆ и҆зрѧ̑днымъ, и҆ ѡ҆б̾ѧде́нїи смертоно́сныхъ, и҆ тѣ́хже ѻ҆бы́чныхъ, а҆́ще <anchor type="page" number="1068"/> мо́щно є҆́сть, ѿрица́йсѧ сы́тости, рече́но бо є҆́сть: не прельща́йтесѧ сы́тостїю чре́ва.</p>
<p>н҃ѕ. Внѣ̀ ке́ллїи ча́стое пребыва́нїе, да бꙋ́детъ тѝ ѿрече́нно, (па́че же молча́ти и҆зво́ли,) є҆́сть бо тще́тно ѕѣлѡ̀: ѿе́млетъ благода́ть, ѡ҆мрача́етъ смы́слъ, ᲂу҆вѧда́етъ жела́нїе: сегѡ̀ ра́ди рече́но є҆́сть: паре́нїе по́хоти премѣнѧ́етъ ᲂу҆́мъ неѕло́бивъ<footnote lang="cu">Прем. сол. гл. д҃, ст. г҃і.</footnote>, и҆ пресѣка́етъ мно́гихъ блага̑ѧ стремлє́нїѧ: да не бꙋ́детъ ᲂу҆̀бо ᲂу҆́мъ тво́й преклоне́нъ, и҆ возмѧте́нъ молча́нїѧ ѡ҆́бразъ.</p>
<p>н҃з. Сѣдѧ́й въ ке́ллїи свое́й небезслове́сно и҆ пра́здности и҆спо́лненно творѝ своѐ дѣ́ло, без̾ ра́зꙋма ше́ствꙋѧй речѐ, всꙋ́е трꙋди́тсѧ: но стѧжѝ дѣ́ланїе бла́го, и҆ соберѝ сво́й ᲂу҆́мъ, (и҆) пред̾ ѻ҆чи́ма кончи́нꙋ и҆мѣ́ѧ, помѧнѝ мїрскꙋ́ю сꙋетꙋ̀, ꙗ҆́кѡ преле́стна є҆́сть, и҆ ничто́же сꙋ́ща, разꙋмѣ́й стра́шнагѡ словаположе́нїѧ ѿвѣ́тъ, ка́кѡ хотѧ́тъ на́съ го́рцыи сопроти́вницы, и҆ живота̀ на́шегѡ вразѝ, по ѡ҆́бразꙋ представлѧ́ти дѣѧ̑нїѧ на̑ша и҆ словеса̀ и҆ помышлє́нїѧ лꙋка̑ваѧ, ꙗ҆̀же мы̀ прїе́млѧхомъ, тѣ́мъ сїѧ̑ влага́ютъ. Помина́й и҆ во а҆́дѣ сꙋ́щыѧ мꙋ̑ки, ка́кѡ ᲂу҆̀бо сꙋ́ть та́мѡ затворє́нныѧ дꙋ́шы, въ каковѣ̀ стра́сѣ и҆ болѣ́зни, помина́й и҆ во ѻ҆́номъ послѣ́днѣмъ воскресе́нїи, хотѧ́щихъ слы́шати стра́шное ѡ҆сꙋжде́нїе, нелицемѣ́рнагѡ сꙋдїѝ: помина́й стꙋ́дъ прїе́млющъ грѣ̑шныѧ, помышлѧ́й поноше́нїе, ѡ҆бличе́нїе со́вѣсти, є҆́же тоѧ̀ ѡ҆бличе́нїемъ и҆зриновє́ннымъ бы́ти ѿ бг҃а, и҆ вве́ржєннымъ бы́ти въ вѣ́чный ѻ҆́гнь, и҆дѣ́же пла́чь и҆ скре́жетъ зꙋбѡ́мъ, и҆ дрꙋгі̑ѧ мꙋ̑ки всѧ̑ воспомина́ти не преста́й, и҆ тече́нїемъ сле́зъ ѡ҆блива́й лицѐ въ ра́зꙋмѣ, и҆лѝ стои́ши, и҆лѝ сѣди́ши: си́ми бо по́мыслы мно́ги ви́дѣхъ мно́жество сле́зъ стѧжа́вшихъ, и҆ дꙋшє́вныѧ си̑лы до конца̀ ꙗ҆́снѡ ѡ҆чи́стившихъ.</p>
<p>н҃и. Но и҆ пра́вєднымъ щади̑маѧ блага̑ѧ размышлѧ́й, ѡ҆деснꙋ́ю хрⷭ҇та̀ предстоѧ́нїе, бл҃гослове́нный гла́съ влⷣчень, и҆ наслѣ́дїе небе́снагѡ ца́рствїѧ, къ си̑мже и҆ дарова̑нїѧ, и҆ ра́дость конца̀ не и҆мꙋ́щꙋю, и҆ не преторга́емꙋ печа́лїю, и҆ ѻ҆би́тєли ѻ҆́ныѧ небє́сныѧ, <anchor type="page" number="1069"/> и҆ со а҆́гг҃лы пребыва́нїе, и҆ и҆́на всѧ̑ ѡ҆бѣща̑ннаѧ гдⷭ҇а лю́бѧщымъ.</p>
<p>н҃ѳ. Сі́и же по́мыслы да пребыва́ютъ съ тобо́ю, да спѧ́тъ съ тобо́ю, и҆ совостаю́тъ. Зрѝ ᲂу҆́бѡ, и҆ не забыва́й си́хъ николи́же: но и҆дѣ́желибо а҆́ще є҆сѝ, ѿ ѻ҆́нѣхъ па́мѧти не и҆зводѝ свою̀ дꙋ́шꙋ, да и҆ ѕлі́и до конца̀ ѿбѣжа́тъ по́мыслы, и҆ ᲂу҆тѣше́нїѧ бж҃е́ственнагѡ и҆спо́лненъ бꙋ́деши. Си́ми бо дѣ́лы не ѡ҆гражде́нна дꙋша̀, молча́нїѧ и҆спра́вити не мо́жетъ: и҆сто́чникъ бо воды̀ не и҆мы́й, сꙋ́етно стѧжа̀ и҆́мѧ.</p>
<p>ѯ҃. И҆ сѐ ᲂу҆ста́въ молча̑льнымъ и҆спра́вити взако́нисѧ: по́стъ є҆ли́кѡ мо́щно проти́вꙋ си́лы, бдѣ́нїе же и҆ на землѝ лежа́нїе, и҆ и҆́но всѧ́ко ѕлострада́нїе бꙋ́дꙋщагѡ ра́ди поко́ѧ: недостѡ́йна бо, речѐ, страда́нїѧ ны́нѣшнѧгѡ вре́мене къ хотѧ́щей сла́вѣ ѿкры́тисѧ въ на́съ<footnote lang="cu">Ри́м. гл. к҃, ст. и҃і.</footnote>. И҆зрѧ́днѡ же моли́тва чи́стаѧ непреста́нна и҆ неѡскꙋ́дна, сїѧ̀ ᲂу҆́бѡ стѣна̀ є҆́сть тве́рдаѧ, и҆ приста́нище ти́хое, и҆ дѡ́брымъ дѣлѡ́мъ храни́ло, страсте́мъ разоре́нїе, дꙋшѝ блага́ѧ по́мощь, ᲂу҆мꙋ̀ чистота̀, трꙋжда́ющымсѧ поко́й, пла́чꙋщымсѧ ᲂу҆тѣше́нїе, а҆́гг҃льское пребыва́нїе. Моли́сѧ ᲂу҆̀бо, ѽ по́стниче! де́нь и҆ но́щь, со стра́хомъ и҆ тре́петомъ, тре́звымъ ᲂу҆мо́мъ и҆ бо́дрымъ, да моли́тва твоѧ̀ прїѧ́тна бꙋ́детъ гдⷭ҇еви: ѻ҆́чи бо, речѐ, гдⷭ҇ни на пра́ведныхъ, и҆ ᲂу҆́ши є҆гѡ̀ въ моли́твꙋ и҆́хъ.</p>
<p>ѯ҃а. Рече́но бы́сть нѣ́коемꙋ ѿ дре́внихъ ѕѣлѡ̀ и҆скꙋ́снѣ, и҆ влѣ́потꙋ, ꙗ҆́кѡ ѿ сопроти́вныхъ на́мъ бѣсѡ́въ, речѐ, пе́рвїи въ бра́ни нача́льницы, и҆̀же на́съ всѧ̑ сопроти̑внаѧ дѣ́йствовати потыка́юще, сꙋ́ть сі́и: похотѣ́нїѧ, чревоѡб̾ѧде́нїѧ дꙋ́хъ, и҆ сребролю́бїѧ, и҆ тщесла́вїѧ, и҆ні́и же про́чїи возслѣ́дꙋюще си̑мъ хо́дѧтъ, всѧ̑ па́кѡсти дꙋша́мъ на́шымъ и҆схода́тайствꙋюще.</p>
<p>ѯ҃в. И҆ вои́стиннꙋ ѿ и҆скꙋ́са разꙋмѣ́хомъ, ꙗ҆́кѡ нѣ́сть человѣ́кꙋ впа́сти въ грѣ́хъ, и҆лѝ въ кото́рꙋю либо стра́сть, а҆́ще не пе́рвѣе ѿ нѣ́коегѡ трїе́хъ си́хъ и҆споли̑нъ ᲂу҆ѧ́звленъ бꙋ́детъ, и҆ и҆на́кѡ нѣ́сть. Тѣ́мже и҆ трѝ сїѧ̑ по́мыслы дїа́волъ и҆ногда̀ сп҃сꙋ принесѐ, <anchor type="page" number="1070"/> и҆́хже гдⷭ҇ь на́шъ бо́лїй ꙗ҆́вльсѧ, вспѧ́ть ѿлꙋчи́тисѧ дїа́волꙋ повелѣ̀. И҆ да́стъ на́мъ побѣ́дꙋ на ни́хъ, ꙗ҆́кѡ бла́гъ и҆ человѣколю́бецъ влⷣка, по всемꙋ̀ въ подобостра́стное на́мъ тѣ́ло ѡ҆бле́кшисѧ кромѣ̀ грѣха̀, показа́въ на́мъ безгрѣ́шнꙋю и҆ неле́стнꙋю стезю̀, по не́йже ходѧ́ще воѡбража́емъ но́ваго человѣ́ка въ себѣ̀, ѡ҆бновлѧ́юще по ѡ҆́бразꙋ созда́вшагѡ и҆̀.</p>
<p>ѯ҃г. Соверше́нною не́навистїю ненави́дѣти бѣ́сы, ꙗ҆́кѡ спасе́нїѧ на́шегѡ врагѝ, дв҃дское ᲂу҆́читъ сло́во, и҆ є҆́сть сѐ къ добродѣ́тели ѕѣлѡ̀ поле́зно. Но ᲂу҆́бѡ кто́ є҆сть соверше́нною не́навистїю ненави́дѧй врагѝ, и҆́же ни въ дѣ́лѣ ни въ помышле́нїи согрѣши́въ; А҆́ще ᲂу҆́бѡ помышле́нїй сосꙋ́ды въ на́съ сꙋ́ть, ка́кѡ къ ни̑мъ соверше́ннꙋ не́нависть и҆спра́вимъ; сластолюби́вое бо се́рдце си́хъ николи́же возненави́дѣти мо́жетъ.</p>
<p>ѯ҃д. Ѻ҆де́жда бра́чна є҆́сть, безстра́стїе дꙋшѝ слове́сныѧ, ѿ мїрски́хъ ѿлꙋчи́вшїѧсѧ страсте́й, и҆ всѣ́хъ ѿве́ргшїѧсѧ ѕлы́хъ по́хотей, ᲂу҆́мъ бг҃олюби́вый, бг҃овидѣ́нїи свѣ́тлыми свѣтѧ́щїйсѧ. Оу҆́мъ же подавлѧ́емь ѿ безчи́сленныхъ страсте́й, и҆ къ си̑мъ сла́дцѣ прилежа́й, совлачи́тсѧ ри́зы цѣломꙋ́дрїѧ, и҆ ѡ҆блачи́тсѧ рꙋ́бищи сра́мными и҆ ѡ҆скверне́нными, и҆ постыди́тсѧ, ꙗ҆́коже и҆ во є҆ѵⷢ҇лїи рꙋка́ма и҆ нога́ма свѧ́занный во тьмꙋ̀ кромѣ́шнꙋю вмета́емый<footnote lang="cu">Матѳ. гл. к҃в, ст. г҃і.</footnote>: занѐ ѿ таковы́хъ пѡ́мыслъ и҆ дѣѧ́нїй, и҆стка̀ себѣ̀ ѻ҆де́ждꙋ, ю҆́же недосто́йнꙋ бж҃е́ственныхъ слове́съ, сло́во ѡ҆сꙋдѝ бы́ти.</p>
<p>ѯ҃є. Є҆́же ѡ҆ самолю́бїи лꙋка́вомъ и҆ ненави́стнѣмъ всемꙋ́дръ нѣ́кто впра́вдꙋ провѣща̀: пе́рваѧ ᲂу҆́бѡ є҆́сть всѣ́хъ пѡ́мыслъ, лю́та сїѧ̀ самолю́бїѧ бра́нь, ꙗ҆́коже нѣ́кїй лю́тый мꙋчи́тель, съ ни́мже и҆ трїѐ, и҆ по си́хъ пѧ́ть, та́же и҆ всѝ ᲂу҆́мъ на́шъ восхища́ютъ.</p>
<p>ѯ҃ѕ. Дивлю́сѧ, а҆́ще кто̀ бра́шны насыща́ѧсѧ, мо́жетъ безстра́стїе стѧжа́ти: безстра́стїе же глаго́лю не то́чїю ѿ грѣха̀ ѡ҆чи́ститисѧ по дѣ́йствꙋ, сїе́ бо воздержа́нїе глаго́летсѧ: но є҆́же и҆ ᲂу҆ма̀ ѿ стра́стныхъ ка́пищъ и҆ і҆́дѡлъ нечи́стыхъ и҆ скве́рныхъ <anchor type="page" number="1071"/> востѧ́гнꙋти, и҆ на не́бо возвестѝ, є҆́же и҆ впра́вдꙋ чистота̀ сердца̀ и҆менꙋ́етсѧ.</p>
<p>ѯ҃з. Оу҆до́бь нечи́стꙋю ѡ҆чи́стити дꙋ́шꙋ, и҆лѝ ѡ҆чище́ннꙋ па́ки ѡ҆скверни́ти: ѿре́кшымсѧ же мїрска́гѡ смꙋще́нїѧ, и҆ не вкꙋси́вшымъ сла́дости бж҃е́ственныѧ въ дꙋшѝ, и҆ въ нѣ̑кїѧ впа́сти и҆̀мъ грѣхѝ нѣ́сть сѐ чꙋ́дно. Чꙋ́дно же, пои́стиннѣ чꙋ́дно, вкꙋси́вшымъ сла́дкихъ бж҃їихъ глагѡ́лъ, и҆ чꙋ́вствовавшымъ въ дꙋша́хъ свои́хъ нѣ́кое бж҃е́ственное посѣще́нїе, и҆ ходи́вшымъ по пꙋте́хъ спасе́нїѧ, и҆ посе́мъ па́ки ѡ҆бра́щшымсѧ ко грѣхꙋ̀, не ᲂу҆до́бь въ пе́рвый чи́нъ прїитѝ мню̀. Пе́рвый ᲂу҆́бѡ ѿ невѣ́дѣнїѧ пра́выѧ стезѝ, прилꙋ̑чшаѧсѧ пострада̀: се́й же, бѣ́сꙋ ско́рбь при́снѡ є҆мꙋ̀ въ зѣ́ницы ѻ҆́чїю влага́ющꙋ, и҆ неми́лостива бг҃а є҆мꙋ̀ творѧ́щꙋ, и҆ грѣхо́вный во ᲂу҆мѣ̀ приносѧ́щꙋ є҆мꙋ̀ кꙋмі́ръ, тща́щисѧ въ ро́въ ѿча́ѧнїѧ ври́нꙋти и҆̀. Мꙋ́жественнаѧ же дꙋша̀ и҆ трꙋдолюби́ваѧ ѕѣлѡ̀ и҆спра́витъ сїѧ̑ бж҃е́ственнымъ поспѣше́нїемъ долготерпѣли́внѡ человѣколю́бствꙋющꙋ ѡ҆ на́съ, и҆ ѡ҆браща́ѧсѧ ᲂу҆тро́бою неизрече́нныхъ щедро́тъ, прїе́млетъ на́съ, ꙗ҆́коже во є҆ѵⷢ҇лїи блꙋ́днагѡ ра́ди сы́на, при́тчи наꙋчи́хомсѧ.</p>
<p>ѯ҃и. Ни є҆ди́нъ же на́съ свое́ю крѣ́постїю мо́жетъ преѡдолѣ́ти ко́знемъ и҆ хꙋдо́жествамъ лꙋка́вагѡ, но непобѣди́мою си́лою хрⷭ҇то́вою. Всꙋ́е ᲂу҆́бѡ прельсти́шасѧ є҆стествосло́вцы твори́мыхъ ра́ди въ ни́хъ поще́нїй, свое́ю си́лою ᲂу҆праздни́ти грѣ́хъ помышлѧ́юще, є҆ди́нѣмъ бж҃їимъ хотѣ́нїемъ ᲂу҆пражнѧ́емый, занѐ ᲂу҆пражне́нъ бы́сть та́инства ра́ди є҆́же на крⷭ҇тѣ̀. Сегѡ̀ ра́ди и҆ церко́вный свѣти́льникъ і҆ѡа́ннъ златоꙋ́стый глаго́летъ, ꙗ҆́кѡ не довлѣ́етъ произволе́нїе человѣ́ческое са́мо ѡ҆ себѣ̀, а҆́ще не свы́ше кто̀ прїи́метъ по́мощь. Ꙗ҆́коже па́ки ничесо́же ᲂу҆спѣ́етъ ѿ вы́шнїѧ по́мощи, не сꙋ́щꙋ произволе́нїю: ѻ҆бое́ бо показа̀ і҆ꙋ́да и҆ пе́тръ, ѻ҆́въ ᲂу҆́бѡ жела́нїе своѐ и҆спо́лнивъ наслади́сѧ, и҆ ѡ҆брати́тисѧ не хотѣ̀, и҆ не сꙋ́щꙋ тогѡ̀ произволе́нїю, ничто́же свы́ше ᲂу҆спѣ̀. Пе́тръ же по ѿверже́нїи пла́касѧ го́рцѣ, и҆ свы́ше по́мощь прїѧ́тъ. Тѣ́мже молю́сѧ, речѐ, ни всѧ̑ на бг҃а возве́ргшымъ спа́ти, ни тща́щымсѧ мнѣ́ти свои́ми трꙋды̀ всѧ̑ и҆спра́вити: <anchor type="page" number="1072"/> но показꙋ́ющымъ бг҃ови произволе́нїе, и҆ ѿ тогѡ̀ по́мощи просѧ́щымъ до́брѣ, ꙗ҆́коже и҆ ѱалмопѣ́вецъ ᲂу҆чи́тъ: А҆́ще не гдⷭ҇ь, глаго́лѧ, сози́ждетъ до́мъ, и҆лѝ сохрани́тъ гра́дъ, всꙋ́е бди́тъ стрегі́й и҆ зи́ждай<footnote lang="cu">Ѱал. рк҃ѕ, ст. а҃.</footnote>.</p>
<p>ѯ҃ѳ. Не безбѣ́дно є҆́сть настꙋпа́ти на а҆́спїда и҆ васїлі́ска, льва́ же и҆ ѕмі́ѧ попра́ти, а҆́ще не пе́рвѣе ѡ҆чи́ститсѧ человѣ́къ, ꙗ҆́коже досто́итъ, и҆ по́мощь прїи́метъ ѿ ре́кшагѡ а҆по́столѡмъ: Сѐ да́хъ ва́мъ вла́сть настꙋпа́ти на ѕмїю̀ и҆ на скорпі́ю, и҆ на всю̀ си́лꙋ вра́жїю<footnote lang="cu">Лꙋкѝ гл. і҃, ст. ѳ҃і.</footnote>: тѣ́мже въ моли́твѣ повелѣ́но на́мъ є҆́сть, моли́тисѧ, не вни́ти въ напа́сть, но и҆зба́витисѧ ѿ лꙋка́вагѡ. А҆́ще бо не си́лою по́мощи хрⷭ҇то́вы, и҆зба́вимсѧ раздеже́нныхъ стрѣ́лъ непрїѧ́зненныхъ, всꙋ́е мни́мъ ѿ своеѧ̀ си́лы и҆спра́вити что̀. Хотѧ́й бо кѡ́зни дїа́воли недѣ́йственны показа́ти, и҆ бж҃е́ственныѧ сла́вы прича́стникъ бы́ти, до́лженъ є҆́сть слеза́ми и҆ воздыха́нїемъ и҆ безмо́лвїемъ въ нощѝ и҆ во днѝ и҆ска́ти бж҃е́ственныѧ по́мощи и҆ застꙋпле́нїѧ: тогѡ́ же хотѧ̀ причасти́тисѧ, чи́стꙋ да стѧ́жетъ дꙋ́шꙋ свою̀ ѿ всѧ́кїѧ сла́дости мїрскі́ѧ и҆ и҆мѣ́нїѧ. Ѡ҆ таковы́хъ бо дꙋша́хъ речѐ гдⷭ҇ь: Любѧ́й мѧ̀, за́пѡвѣди моѧ̑ соблюде́тъ, и҆ ѻ҆ц҃ъ мо́й возлю́битъ є҆го̀, и҆ прїи́демъ къ немꙋ̀, и҆ ѻ҆би́тель ᲂу҆ негѡ̀ сотвори́мъ<footnote lang="cu">І҆ѡа́н. гл. д҃і, ст. к҃г.</footnote>.</p>
<p>ѻ҃. Разꙋ́мно ѕѣлѡ̀ и҆ благопрїѧ́тно сло́во ѡ҆ по́мыслѣхъ глаго́ла нѣ́кто ѿ дре́внихъ: Сꙋдѝ, речѐ, по́мыслы на сꙋди́щи се́рдца, а҆́ще на́ши сꙋ́ть, и҆лѝ ѿ сꙋпоста̑тъ на́шихъ. И҆ своѧ̑ ᲂу҆́бѡ на́мъ благі̑ѧ, во внꙋ́треннѣй дꙋшѝ храни́тельницѣ положѝ, въ некра́домомъ сокро́вищи сїѧ̑ хранѧ̀: сопроти̑вныѧ же ра́нами слове́снагѡ ᲂу҆ма̀ мꙋ́чивъ и҆згонѝ, и҆ не дава́й мѣ́ста тѣ̑мъ во ѻ҆кре́стныхъ дꙋшѝ твоеѧ̀: и҆́бо се́й, речѐ, и҆звѣ́стный по́мыслѡвъ и҆спыта́тель, є҆́сть и҆́стинный за́повѣдей рачи́тель.</p>
<p>ѻ҃а. Вою́ющыѧ на сѧ̀ стра̑сти и҆ стꙋжа́ющыѧ тща́йсѧ побѣди́ти, про́чыѧ посо́бники да прїи́метъ, и҆ съ ни́ми да соѡполчи́тсѧ на бра́нь, смире́нїе дꙋшѝ, рекꙋ́ же, трꙋ́дъ тѣле́сный, и҆ ѿ <anchor type="page" number="1073"/> ско́рбна се́рдца со мно́жествомъ сле́зъ моли́твꙋ. Ꙗ҆́коже пое́тъ даві́дъ, ви́ждь, глаго́лѧ, смире́нїе моѐ и҆ трꙋ́дъ мо́й, и҆ ѿпꙋстѝ всѧ̑ грѣхѝ моѧ̑<footnote lang="cu">Ѱал. к҃д, ст. и҃і.</footnote>. И҆ па́ки: Бы́ша сле́зы моѧ̑ мнѣ̀ хлѣ́бъ де́нь и но́щь, и҆ питїѐ моѐ съ пла́чемъ растворѧ́хъ<footnote lang="cu">Ѱал. м҃а, ст. д҃.</footnote>.</p>
<p>ѻ҃в. Сꙋпоста́тъ ᲂу҆́бѡ живота̀ на́шегѡ ᲂу҆малѧ́етъ мно́гащи, и҆ забве́нїемъ на́ши грѣхѝ покрыва́етъ. И҆ по́мыслы покꙋша́етсѧ хвали́ти на́съ въ се́рдцы, и҆ безстра́стны и҆ пра́ведны твори́ти на́съ, и҆ непщева́ти ѡ҆ соблажне́нїихъ на́шихъ пла́ча. Мы́ же бра́тїе помина́имъ соблажнє́ннаѧ, а҆́ще и҆ мни́мъ покаѧ́нїемъ тѣ̑мъ ѡ҆чищє́ннымъ бы́ти. Но помина́емъ при́снѡ согрѣшє́нїѧ, и҆ ѡ҆ тѣ́хъ непреста́ннѡ пла́чимсѧ, да смире́нїе сожи́телѧ бла́га стѧжа́вше, тщесла́вныхъ и҆ го́рдостныхъ ᲂу҆бѣжи́мъ сѣте́й.</p>
<p>ѻ҃г. Ниеди́нъ же ѿ своеѧ̀ си́лы трꙋды̀ претерпѣва́ти, и҆ добродѣ́тєли и҆спра́вити да мни́тъ: вина́ бо всѣ́хъ до́брыхъ на́мъ є҆́сть бг҃ъ, ꙗ҆́коже и҆ ѕлы́хъ, дꙋша́мъ на́шымъ преле́стникъ. Є҆́же бо твори́ти тѝ блага̑ѧ, дѡ́брымъ вино́вномꙋ благодаре́нїе приносѝ: а҆ є҆́же стꙋжа́тисѧ тѝ ѕлы́ми, нача́льникꙋ тьмы̀ та̑ примета́й.</p>
<p>ѻ҃д. Дѣ́тельнꙋю си́лꙋ къ разꙋ́мнѣй сопрѧгі́й, дѣ́латель є҆́сть похва́ленъ, ѿ двою̀ сла̑дкою и҆стѡ́чникꙋ дꙋше́внꙋю свою̀ ни́вꙋ напаѧ́етъ. Разꙋ̑мнаѧ бо возвыша́етъ чи́стое сꙋщество̀, лꙋ́чшихъ видѣ́нїемъ: дѣ́тельнаѧ же ᲂу҆мерщвлѧ́етъ ᲂу҆́ды сꙋ́щыѧ на землѝ, блꙋ́дъ, нечистотꙋ̀, по́хоть ѕлꙋ́ю, нечи́стꙋю стра́сть. Си̑мъ же ᲂу҆мерщвлє́ннымъ, добродѣ́телей цвѣты̀ кра́снѣ процвѣта́ютъ, плодѧ́ще дꙋхо́вный пло́дъ: любы̀, ра́дость, ми́ръ, долготерпѣ́нїе, бла́гость, милосе́рдїе, вѣ́рꙋ, кро́тость, воздержа́нїе. Таковы́й же рече́тъ съ бг҃оно́снымъ проповѣ́дникомъ: живꙋ́ же а҆́зъ не ктомꙋ̀, но живе́тъ во мнѣ̀ хрⷭ҇то́съ. А҆ є҆́же ны́нѣ живꙋ̀, вѣ́рою живꙋ̀ сн҃а бж҃їѧ, возлю́бльшагѡ мѧ̀ и҆ преда́вшагѡ себѐ по мнѣ̀.</p>
<p>ѻ҃є. И҆ се́ же ѿ тебѐ, ѽ хрⷭ҇толю́бче, да не ᲂу҆таи́тсѧ, ꙗ҆́кѡ стра́сть є҆ди́но мѣ́сто ѡ҆брѣ́тши въ тебѣ̀, и҆ ѻ҆бы́чаемъ вкорени́вшисѧ, и҆ и҆́ныѧ въ то́жде мѣ́сто вво́дитъ: а҆́ще бо и҆ є҆ди́на <anchor type="page" number="1074"/> дрꙋзѣ́й проти́вѧтсѧ стра̑сти, сїѧ̑ бо и҆з̾ѡбрѣто́ша бѣ́си, но на́шеѧ поги́бели всѝ согла́снѡ взыскꙋ́ютъ.</p>
<p>ѻ҃ѕ. Поще́нїѧ болѣ́зни скончава́ютсѧ въ безстра́стїѧ поко́и, пи́щнїи же ѡ҆́брази постиза́ютъ въ безмѣ̑стныѧ стра̑сти.</p>
<p>ѻ҃з. Цвѣ́тъ плотскі́й поще́нїемъ ᲂу҆вѧда́ѧй, и҆ во́лю ѿсѣка́ѧй но́ситъ ꙗ҆́звы хрⷭ҇тѡ́вы на ме́ртвеннѣй пло́ти свое́й.</p>
<p>ѻ҃и. Не и҆счита́й мно́гихъ лѣ́тъ и҆́ноческагѡ житїѧ̀ твоегѡ̀, ни терпѣ́нїе пꙋсты́нное, ни жесто́кихъ твои́хъ пѡ́двигъ ᲂу҆ловле́нъ бꙋ́ди похвало́ю, но влады́чнее при́снѡ во ᲂу҆мѣ̀ и҆мѣ́й сло́во, є҆́же рабꙋ̀ бы́ти неключи́мꙋ, не ᲂу҆̀ до́лгъ и҆спо́лнившꙋ: и҆ є҆ще́ бо въ ны́нѣшнемъ житїѝ є҆смы̀, не ᲂу҆̀ къ і҆ерꙋсали́мꙋ при́званы бы́хомъ, но и҆ є҆щѐ на рѣцѣ̀ вавѷлѡ́нстѣй сѣди́мъ: и҆ є҆щѐ во є҆гѵ́петстѣй рабо́тѣ стра́ждемъ, не ᲂу҆̀ є҆щѐ зе́млю ѡ҆бѣтова́ннꙋю ви́дѣвше. Тѣ́мже ᲂу҆́бѡ слези́ти досто́итъ, и҆ моли́тисѧ могꙋ́щемꙋ спастѝ на́съ ѿ рабо́ты го́рькагѡ фараѡ́на, и҆ и҆з̾ѧ̑тымъ бы́ти лю́тагѡ мꙋче́нїѧ, и҆ возвестѝ на́съ въ зе́млю ѡ҆бѣтова́ннꙋю, и҆ почи́ти во ст҃и́лищи бж҃їи: си́хъ же па́че ᲂу҆ма̀ дарѡ́въ полꙋчи́ти на́мъ, не ѿ дѣ́лъ пра́ведныхъ, и҆̀хже мни́мсѧ сотво́рше, но безчи́сленною млⷭ҇тїю бж҃їею, непреста́ннѡ мо́лимсѧ, дні́ю же и҆ но́щїю слезѧ́ще, по глаго́лющемꙋ: ᲂу҆трꙋди́хсѧ воздыха́нїемъ мои́мъ, и҆змы́ю на всѧ́кꙋ но́щь ло́же моѐ, и҆ слеза́ми мои́ми посте́лю мою̀ ѡ҆мочꙋ̀<footnote lang="cu">Ѱал. ѕ҃, ст. з҃.</footnote>: сѣ́ющїи бо слеза́ми, ра́достїю пожнꙋ́тъ<footnote lang="cu">Ѱал. рк҃є, ст. є҃.</footnote>.</p>
<p>ѻ҃ѳ. Дале́че ѿ себѐ многорѣчи́вый ѿгонѝ дꙋ́хъ, занѐ ѿ негѡ̀ всѧ́ка лю́та стра́сть ражда́тисѧ ѡ҆бы́че. Ѿсю́дꙋ лжа̀, ѿсю́дꙋ де́рзость, ѿсю́дꙋ бꙋ́есть, ѿсю́дꙋ смѣ́хъ, ѿсю́дꙋ ѡ҆клевета́нїе, ѿсю́дꙋ ѡ҆глаго́ланїе, ѿсю́дꙋ срамота̀, ѿсю́дꙋ бꙋесло́вїе, и҆ да не мно́гѡ глаго́лю, ѿ многоглаго́ланїѧ не ᲂу҆бѣжи́ши грѣха̀. Мꙋ́жъ же молчали́въ, премꙋ́дрости сы́нъ, тѣ́мже ѕѣлѡ̀ поле́зно є҆́сть молча́нїе.</p>
<p>п҃. Ѡ҆клевета́ющихъ на́съ, и҆ ᲂу҆корѧ́ющихъ, хвали́ти па́че и҆ благослови́ти повелѣно̀ на́мъ є҆́сть. Є҆гда́ бо съ человѣ́ки смирѧ́емсѧ, бо́ремсѧ со бѣ́сы, и҆̀хже соверше́нною не́навистїю возненави́дѣти наꙋчи́хомсѧ.</p>
<p><anchor type="page" number="1075"/>п҃а. Бѣ́гай запѧ́ти бли́жнемꙋ ѧ҆зы́комъ льсти́вымъ, да не ѿ гꙋби́телѧ запне́шисѧ. Слы́ши ѡ҆ се́мъ проро́ка вопїю́ща и҆ глаго́люща: Мꙋ́жа крове́й и҆ льсти́ва гнꙋша́етсѧ гдⷭ҇ь<footnote lang="cu">Ѱал. є҃, ст. з҃.</footnote>. И҆, потреби́тъ гдⷭ҇ь всѧ̑ ᲂу҆стны̀ льсти̑выѧ, ѧ҆зы́къ велерѣ́чивъ<footnote lang="cu">Ѱал. а҃і, ст. д҃.</footnote>. Та́кожде бѣ́гай поноси́ти прегрѣше́нїю бра́та твоегѡ̀, да не ѿ бл҃госты́ни ѿпаде́ши: не и҆мѣ́ѧй бо любвѐ къ бра́тꙋ своемꙋ̀, не ᲂу҆̀ позна̀ бг҃а, ꙗ҆́кѡ бг҃ъ любы̀ є҆́сть. Ꙗ҆́коже і҆ѡа́ннъ сы́нъ гро́мовъ вопїе́тъ: а҆́ще бо, речѐ, хрⷭ҇то́съ дꙋ́шꙋ свою̀ положѝ за ны̀, и҆ мы̀ дрꙋ́гъ за дрꙋ́га дꙋ́шꙋ свою̀ положи́ти до́лжни є҆смы̀<footnote lang="cu">а҃ І҆ѡа́н. гл. г҃, ст. ѕ҃і.</footnote>.</p>
<p>п҃в. Впра́вдꙋ нарече́на є҆́сть любы̀, добродѣ́телей митропо́лїѧ, глава́ же зако́нꙋ и҆ проро́кѡмъ. Тѣ́мже тоѧ̀ ра́ди всѧ́къ трꙋ́дъ показꙋ́емъ, занѐ любы̀ бг҃ъ є҆́сть, и҆ и҆мѣ́ѧй любо́вь, бг҃а и҆́мать въ себѣ̀: то́й же не сꙋ́щей, по́льза на́мъ є҆́сть ника́ѧже. Глаго́летъ бо возлю́бленный: Бг҃а никто́же ви́дѣ нигдѣ́же, а҆́ще же лю́бимъ дрꙋ́гъ дрꙋ́га, бг҃ъ въ на́съ пребыва́етъ, и҆ любы̀ є҆гѡ̀ соверше́нна є҆́сть въ на́съ. Ѿсю́дꙋ ᲂу҆̀бо ꙗ҆́вѣ є҆́сть, ꙗ҆́кѡ любы̀ ве́щь є҆́сть, благи́хъ содержа́щаѧ, и҆ тꙋ̀ коне́цъ ст҃ы̑мъ писа́нїемъ ᲂу҆ста́вленꙋ ѡ҆брѣта́емъ: и҆ нѣ́сть добродѣ́тели ѡ҆́бразъ, и҆́мже человѣ́къ приближа́етсѧ къ бг҃ꙋ, а҆́ще не любо́вїю соверша́етсѧ, и҆ ѿ неѧ̀ прїе́млетсѧ неизрече́ннымъ сло́вомъ содержи́мь и҆ соблюда́емь.</p>
<p>п҃г. Приходѧ́щꙋю къ на́мъ прїе́млюще бра́тїю, ни стꙋже́нїе, ни па́кость сѐ молча́нїю да мни́мъ, да не ѿ ᲂу҆ста́ва любвѐ ѿпаде́мъ. И҆ не ꙗ҆́кѡ благода́ть и҆̀мъ даю́ще прїи́мемъ, но ꙗ҆́кѡ мы̀ па́че прїе́млюще благода́ть, съ мольбо́ю и҆ ти́хостїю и҆́хъ прїи́мемъ, ꙗ҆́коже а҆враа́мъ патрїа́рхъ показа̀. Сегѡ̀ ра́ди бг҃ослове́снѣйшїй вопїе́тъ ᲂу҆́мъ: Ча̑дца, глаго́лѧ, не лю́бимъ сло́вомъ, ни ѧ҆зы́комъ, но дѣ́ломъ и҆ и҆́стиною<footnote lang="cu">а҃ І҆ѡа́н. гл. г҃, ст. и҃і.</footnote>. И҆ ѡ҆ се́мъ разꙋмѣ́емъ, ꙗ҆́кѡ ѿ и҆́стины є҆смы̀.</p>
<p>п҃д. Патрїа́рхъ страннолю́бїѧ содѣ́ла дѣ́ло, и҆ пред̾ хра́момъ сѣдѧ́ще мимоходѧ́щыѧ призыва́ѧ, и҆ всѣ̑мъ поставлѧ́ѧ трапе́зꙋ, нечести̑вымъ же и҆ и҆ноплеме́нникѡмъ нелицемѣ́рнѣ: тѣ́мже ᲂу҆̀бо <anchor type="page" number="1076"/> и҆ ди́внагѡ ѻ҆́нагѡ соѡбѣтова́нїѧ сподо́бисѧ, прїе́мь со а҆́гг҃лома влады́кꙋ. И҆ мы̀ ᲂу҆̀бо томꙋ̀ ᲂу҆подо́бимсѧ, да не то́кмѡ а҆́гг҃лы, но и҆ бг҃а прїи́мемъ<footnote lang="cu">Быт. гл. и҃і, ст. в҃.</footnote>: поне́же бо, речѐ гдⷭ҇а, сотвори́сте є҆ди́номꙋ ѿ си́хъ ме́ншихъ, мнѣ̀ сотвори́сте<footnote lang="cu">Матѳ. гл. к҃є, ст. м҃.</footnote>. Всѣ̑мъ ᲂу҆̀бо бл҃готвори́ти добро̀, па́че же немогꙋ́щымъ возда́ти.</p>
<p>п҃є. Є҆гѡ́же се́рдце непоро́чно ѡ҆ ѿмета́нїи за́повѣди бж҃їѧ, и҆лѝ помышле́нїѧ проти́внагѡ прїѧ́тїемъ, то́й ᲂу҆́бѡ нарече́тсѧ чи́стъ се́рдцемъ, и҆ влѣ́потꙋ, и҆ сподо́битсѧ слы́шати: бл҃же́ни чи́стїи се́рдцемъ, ꙗ҆́кѡ ті́и бг҃а ᲂу҆́зрѧтъ<footnote lang="cu">Матѳ. гл. є҃, ст. и҃.</footnote>.</p>
<p>п҃ѕ. Сло́вомъ нака́зовати чꙋ̑вствїѧ и҆спра́вити потщи́мсѧ, па́че же ѻ҆́чи, и҆ ᲂу҆́ши, и҆ ѧ҆зы́къ не стра́стнѡ, но на прїѡбрѣ́тенїе на́ше зрѣ́ти и҆ слы́шати потщи́мсѧ и҆ глаго́лати направлѧ́юще сїѧ̑. Ничто́же бо ѿ соста̑въ тѣ́хъ на грѣ́хъ ᲂу҆до́бь поползнове́ннѣйше, а҆́ще и҆ ненаста́вѧтсѧ сло́вомъ, и҆ ничто́же па́ки къ спасе́нїю и҆́хъ гото́вѣйше, влады́чествꙋющꙋ и҆́ми сло́вꙋ и҆ пра́вѧщꙋ, и҆ на нѧ́же подоба́етъ и҆ хо́щетъ водѧ́щꙋ. Безчи́нствꙋющее же, и҆ ѡ҆бонѧ́нїе смꙋща́етсѧ, и҆ ѡ҆сѧза́нїе сꙋ́рово простира́етсѧ, и҆ безчи́сленныхъ страсте́й мно́жество прихо́дитъ, и҆ творѧ́тъ въ ни́хъ, є҆́же хотѧ́тъ: благочи́ннѡ же сло́вомъ повелѣва̑емымъ и҆̀мъ, мно́гъ нѣ́каковъ ми́ръ и҆ тишина̀ ꙗ҆влѧ́етсѧ.</p>
<p>п҃з. Ꙗ҆́коже мѵ́ро многоцѣ́нно а҆́ще и҆ въ сосꙋ́дѣ затче́нно бꙋ́детъ, воздꙋ́хъ наполнѧ́етъ своегѡ̀ благоꙋха́нїѧ, не бли́зъ стоѧ́щыѧ то́кмѡ, но и҆ и҆́ны дале́че стоѧ́щыѧ мно́ги наполнѧ́етъ сла́дости: та́кѡ и҆ добродѣ́тельныѧ дꙋшѝ благоꙋха́нїе и҆з̾ всѣ́хъ чꙋ́вствъ и҆сходѧ̀ ѿ тѣлесѐ, показꙋ́етъ всѣ̑мъ зрѧ́щымъ добродѣ́тель. Кто́ бо ви́дѧ ѧ҆зы́къ ничесо́же лжи́во и҆ несочета́нное вѣща́ющь, но́зѣ кра́снѣ ходѧ́щѣ, лицѐ къ слеза́мъ и҆ къ пла́чꙋ при́снѡ ᲂу҆гото́вленно, не позна́етъ внꙋ́трь сꙋ́щее въ дꙋшѝ благоꙋха́нїе. Тѣ́мже и҆ сп҃съ глаго́летъ: та́кѡ да просвѣти́тсѧ свѣ́чъ ва́шъ пред̾ человѣ́ки, ꙗ҆́кѡ да ви́дѧтъ ва̑ша дѡ́браѧ дѣла̀, и҆ просла́вѧтъ ѻ҆ц҃а̀ ва́шего, и҆́же є҆́сть на небесѣ́хъ<footnote lang="cu">Матѳ. гл. є҃, ст. ѕ҃і.</footnote>.</p>
<p><anchor type="page" number="1077"/>п҃и. Є҆́же во є҆ѵⷢ҇лїи хрⷭ҇то́съ и҆ бг҃ъ на́шъ, тѣ́сный и҆ приско́рбный сказа̀ пꙋ́ть<footnote lang="cu">Матѳ. гл. з҃, ст. г҃і и҆ д҃і.</footnote>, и҆ па́ки то́йжде, и҆́го бла́го и҆ бре́мѧ легко̀<footnote lang="cu">Матѳ. гл. а҃і, ст. л҃.</footnote>, речѐ: ка́кѡ ᲂу҆́бѡ ѻ҆боѐ совокꙋпи́тсѧ: сопроти̑внымъ мню̀ бы́ти си̑мъ: є҆́й ѻ҆боѐ совокꙋплѧ́етсѧ, и҆справлѧ́ющымъ сїѧ̑ съ произволе́нїемъ, и҆ наде́ждею, благолюбє́зна сꙋ́ть и҆ рачи́тєльна, и҆ сла́дость па́че, а҆ не ско́рбь, любодобродѣ̑тельнымъ и҆схода́тайствꙋютъ дꙋша́мъ. Послꙋ́шай же бл҃же́ннаго лꙋкꙋ̀ глаго́люща, ꙗ҆́кѡ бїе́ны бы́вше, речѐ а҆по́столи ѿхожда́хꙋ ѿ лица̀ собо́ра ра́дꙋющесѧ: пре́жде бо во всѧ́кой ве́щи прихо́дитъ ско́рбь, та́же пото́мъ весе́лїе и҆ ра́дость. Ꙗ҆́коже и҆ ѿ даві́да: ве́черъ водворѧ́лсѧ пла́чь, и҆ заꙋ́тра ра́дость, ꙗ҆́снѣ наꙋчи́хомсѧ глаго́люща. Сеѧ̀ глави́зны и҆ дрꙋгі́й коне́цъ ѡ҆брѣто́хъ, сице́въ: Ꙗ҆́кѡ бїе́ни бы́вше, речѐ, а҆по́столи ѿхожда́хꙋ ѿ лица̀ собо́ра ра́дꙋющесѧ<footnote lang="cu">Дѣѧ́н. гл. и҃, ст. л҃д.</footnote>, и҆́бо не таково́е ра́нъ є҆стество̀, не ра́дость бо, но болѣ́знь ѡ҆бы́че дѣ́лати. Но ра́нъ ᲂу҆́бѡ є҆стество̀ не таково̀, ꙗ҆́коже и҆ є҆стествꙋ̀ є҆гѡ̀ ве́щи ѡ҆держа́ти. А҆́ще ра̑ны хрⷭ҇та̀ ра́ди сла́дость роди́ша, то̀ что̀ ди́вно, а҆́ще и҆ про́чее ѕлострада́нїе, и҆ ᲂу҆держа́нїе тѣле́сное то́же дѣ́лаетъ тогѡ̀ ра́ди;</p>
<p>п҃ѳ. Мꙋ́чими и҆ плѣнѧ́еми ѿ страсте́й не домышлѧ́емсѧ мно́гащи ѡ҆ себѣ̀, сїѧ̑ чесѡ̀ ра́ди стра́ждемъ; Подоба́етъ ᲂу҆̀бо вѣ́дѣти, ꙗ҆́кѡ занѐ ᲂу҆далѧ́тисѧ на́мъ ѿ бг҃овидѣ́нїѧ, такова̑ быва́ютъ на́мъ плѣнє́нїѧ. А҆́ще ли же кто̀ пригвозди́тъ ᲂу҆́мъ сво́й ко влⷣцѣ и҆ бг҃ꙋ на́шемꙋ, таковы́й де́рзнетъ со проро́комъ рещѝ: предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ<footnote lang="cu">Ѱал. є҃і, ст. и҃.</footnote>. Что́ же твердѣ́е и҆лѝ сладча́е, є҆́же и҆мѣ́ти при́снѡ гдⷭ҇а ѡ҆деснꙋ́ю, покрыва́юща и҆ блюдꙋ́ща, и҆ не даю́ща подвижа́тисѧ; а҆ є҆́же сегѡ̀ полꙋчи́ти, въ на́шемъ произволе́нїи є҆́сть.</p>
<p>ч҃. До́брѣ реко́ша ѻ҆тцы̀ и҆ со ѡ҆пасе́нїемъ, ꙗ҆́кѡ не ѡ҆брѣта́етъ человѣ́къ и҆́накѡ поко́ѧ, а҆́ще не такова̀ крѣ́пка стѧ́жетъ ᲂу҆ма̀, ꙗ҆́кѡ ѻ҆́нъ то́кмѡ и҆ бг҃ъ є҆́сть въ мі́рѣ, ни на чесо́же ѿню́дъ ᲂу҆́мъ прельща́юще. Но того̀ є҆ди́наго любѧ̀, и҆ къ томꙋ̀ <anchor type="page" number="1078"/> є҆ди́номꙋ прилѣплѧ́ѧсѧ, таковы́й въ себѣ̀ ѡ҆брѧ́щетъ и҆́стинный поко́й, и҆ свобожде́нїе стра́стнагѡ мꙋче́нїѧ, и҆ сподо́битсѧ воспѣ́ти: прильпѐ дꙋша̀ моѧ̀ по тебѣ̀, мене́ же прїѧ́тъ десни́ца твоѧ̑<footnote lang="cu">Ѱал. ѯ҃в, ст. ѳ҃.</footnote>.</p>
<p>ч҃а. Самолю́бїе, и҆ славолю́бїе, и҆ сластолю́бїе, бж҃їю па́мѧть ѿ дꙋшѝ ѿго́нѧтъ. Самолю́бїе бо несказа́нныхъ ѕѡ́лъ роди́тельница є҆́сть, не сꙋ́щи бо па́мѧти бж҃їей, мно́гїй и҆ стра́стный мѧте́жъ, въ на́съ мѣ́сто прїе́млетъ.</p>
<p>ч҃в. И҆́же самолю́бїе своеѧ̀ дꙋшѝ чи́стѡ восто́ргнꙋвый, ᲂу҆до́бь и҆ про́чїими страстьмѝ ѡ҆блада́ти и҆́мать, благода́ти поспѣшествꙋ́ющи. Ꙗ҆́коже па́ки гнѣ́вомъ и҆ печа́лїю, ѕлопомнѣ́нїемъ и҆ сластолю́бїемъ, де́рзостїю и҆ про́чїими побѣжда́ѧйсѧ, ѿ си́хъ и҆ ѡ҆блада́нъ бꙋ́детъ. Самолю́бїе же, глаго́лемъ, є҆́же къ тѣ́лꙋ стра́стное прилѣжа́нїе и҆ любле́нїе, и҆ плотски́хъ во́ль и҆сполне́нїе.</p>
<p>ч҃г. И҆́же а҆́ще что̀ лю́битъ, съ тѣ́мъ несꙋмнѣ́ннѡ и҆ неразлꙋ́чнѣ всѧ́кѡ хо́щетъ бы́ти, и҆ всѧ̑ возбранѧ̑ющѧ є҆мꙋ̀, дрꙋ́жнѧ бесѣ́ды не хо́щетъ ни понѐ слы́шати, и҆ совокꙋпле́нїѧ и҆́хъ ѿвраща́етсѧ: си́це и҆ дꙋша̀ ꙗ҆́вѣ лю́бѧщаѧ бг҃а, жела́етъ вы́нꙋ къ немꙋ̀ прибли́житисѧ, и҆ съ ни́мъ бы́ти. Сїе́ же въ на́съ быва́етъ, чи́стою моли́твою є҆ли́кѡ по си́лѣ, и҆ прилѣжа́нїемъ къ бг҃ꙋ при́снымъ: та́ бо приближа́етъ на́съ ко влⷣцѣ, ꙗ҆́кѡ и҆ на́мъ глаго́лати: бж҃е, бж҃е мо́й, къ тебѣ̀ ᲂу҆́тренюю, занѐ тебѐ є҆ди́наго дꙋша̀ моѧ̀ возжада̀<footnote lang="cu">Ѱал. ѯ҃в, ст. в҃.</footnote>. Оу҆́тренюетъ бо всегда̀ ко бг҃ꙋ, ᲂу҆дали́вый сво́й ᲂу҆́мъ ѿ всѧ́кїѧ ѕло́бы, и҆ непреста́ннѡ бж҃е́ственною любо́вїю ᲂу҆ѧ́звленъ.</p>
<p>ч҃д. Ѿ воздержа́нїѧ и҆ смире́нїѧ, безстра́стїю навыко́хомъ, а҆ ѿ дѣ́лъ ра́зꙋмꙋ быва́ти: ѿ ни́хже въ разсꙋжде́нїе и҆ любо́вь дꙋша̀ преспѣва́етъ. Бж҃е́ственною же ѡ҆б̾е́мшисѧ любо́вїю, крило́ма чи́стыѧ моли́твы къ тоѧ̀ высотѣ̀ непреста́ннѡ восхо́дитъ, до́ндеже пости́гнетъ въ ра́зꙋмъ бж҃їй, ꙗ҆́коже речѐ а҆по́столъ: въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва<footnote lang="cu">Є҆фес. гл. д҃, ст. г҃і.</footnote>.</p>
<p><anchor type="page" number="1079"/>ч҃ѕ. Дѣ́лательнымъ ᲂу҆́бѡ и҆ добронра́внымъ порабоща́етсѧ похо́ть и҆ ꙗ҆́рость ѡ҆бꙋздава́етсѧ: ра́зꙋмомъ же и҆ бг҃овидѣ́нїемъ ᲂу҆́мъ возвыша́етсѧ, и҆ возне́сшсѧ ѿ плотски́хъ, приложи́тсѧ къ бг҃ꙋ и҆́стинное полꙋчи́въ блаже́нство.</p>
<p>ч҃ѕ. Сѐ на́мъ пе́рвый по́двигъ є҆́сть, разори́ти стра̑сти, и҆ держа́внѣ побѣди́ти сїѧ̑. Вторы́й же по́двигъ, є҆́же стѧжа́ти добродѣ́тєли, и҆ не тщꙋ̀, ни недѣ́тельнꙋ дꙋ́шꙋ на́шꙋ ѡ҆ста́вити. Тре́тїй же по́двигъ, є҆́же тре́звеннѣ храни́ти дѣ́ланїй на́шихъ и҆ трꙋдѡ́въ плоды̀: не дѣ́лати бо на́мъ то́чїю трꙋды̀, но бдѣ́нїемъ сїѧ̑ храни́ти повелѣ́нно є҆́сть.</p>
<p>ч҃з. Да бꙋ́дꙋтъ чресла̀ ва̑ша препоѧ̑сана, и҆ свѣти́льницы горѧ́щїи<footnote lang="cu">Лꙋкѝ гл. в҃і, ст. л҃є.</footnote>, речѐ гдⷭ҇ь: та́кѡ себѐ ᲂу҆гото́вившїи, подо́бни сꙋ́ть вои́стиннꙋ человѣ́кѡмъ ча́ющымъ гдⷭ҇а своегѡ̀, да прише́дшꙋ и҆ толкнꙋ́вшꙋ є҆мꙋ̀, а҆́бїе ѿве́рзꙋтъ: и҆ вше́дъ со ѻ҆ц҃е́мъ ᲂу҆́бѡ и҆ со ст҃ы́мъ дх҃омъ, ѻ҆би́тель въ ни́хъ сотвори́тъ. И҆ блаже́ни рабѝ ті́и, и҆̀хже прише́дъ гдⷭ҇ь, ѡ҆брѧ́щетъ та́кѡ творѧ́щѧ<footnote lang="cu">Та́мже ст. л҃ѕ и҆ л҃з.</footnote>.</p>
<p>ч҃и. Подоба́етъ ᲂу҆́бѡ и҆́нокꙋ, ꙗ҆́коже сы́нꙋ, ѿ всегѡ̀ се́рдца, и҆ ѿ всегѡ̀ помышле́нїѧ люби́ти бг҃а, и҆ ꙗ҆́кѡ рабꙋ̀ говѣ́ти и҆ боѧ́тисѧ и҆ слꙋ́шати є҆го̀, и҆ разсꙋжда́ти себѐ на всѧ́къ де́нь ѡ҆ по́мыслѣхъ ѕлы́хъ и҆ дѣѧ́нїихъ лꙋка́выхъ, и҆ недоста́точныѧ наполнѧ́ти, ѡ҆ и҆справле́нїихъ же не возвыша́тисѧ: но раба̀ неключи́ма себѐ нарица́ти, ѕѣлѡ̀ лиша́ющасѧ ко и҆сполне́нїю до́лжныхъ: хвали́ти же бг҃а, и҆ тогѡ̀ благода́ти и҆справлє́нїѧ напи́совати: и҆ ѿню́дъ по тщесла́вїю и҆лѝ человѣкоꙋго́дїю не твори́ти что̀, но въ та́йнѣ твори́ти всѧ̑, и҆ то́кмѡ ѿ є҆ди́нагѡ бг҃а хвалы̀ и҆ска́ти. Пре́жде же всѣ́хъ и҆ над̾ всѣ́ми, пра́вою вѣ́рою ѡ҆гради́ти свою̀ дꙋ́шꙋ, по бж҃е́ственномꙋ велѣ́нїю собо́рныѧ це́ркви, проповѣ́данною ѿ ст҃ы́хъ ѻ҆тє́цъ, и҆ бг҃опроповѣ́дныхъ а҆по́стѡлъ. Живꙋ́щымъ ᲂу҆́бѡ та́кѡ воздаѧ́нїе мно́го, жи́знь безконе́чнаѧ, ѻ҆би́тель неразори́ма ѻ҆ц҃а̀, и҆ сн҃а, и҆ ст҃а́гѡ дх҃а, є҆диносꙋ́щнагѡ, и҆ трїѷпоста́снагѡ бж҃ества̀, ѻ҆би́льнѡ подае́тсѧ.</p>
<p><anchor type="page" number="1080"/>ч҃ѳ. Коне́цъ сло́вꙋ, всѧ̑ слы́ши, речѐ церко́вникъ, бг҃а бо́йсѧ, и҆ за́пѡвѣди є҆гѡ̀ хранѝ<footnote lang="cu">Є҆кклес. гл. в҃і, ст. г҃і.</footnote>. А҆́зъ бо тѝ, речѐ, гла́вный и҆ ско́рый пꙋ́ть спасе́нїѧ показꙋ́ю: бг҃а бо́йсѧ, и҆ за́пѡвѣди є҆гѡ̀ соблюдѝ. Стра́хомъ невво́днымъ мꙋ́къ ра́ди, но соверше́ннымъ соверше́нїе творѧ́щимъ, є҆гѡ́же любвѐ ра́ди повелѣ́вшагѡ и҆мѣ́ти до́лжни є҆смы̀. А҆́ще бо стра́ха ра́ди мꙋче́нїѧ не сотворѧ́емъ грѣхѡ́въ, ꙗ҆́вѣ ꙗ҆́кѡ а҆́ще не предлежа́ли бы́ша на́мъ ꙗ҆̀же ѡ҆ мꙋче́нїи, то̀ всѧ̑ ꙗ҆̀же ко грѣхꙋ̀ твори́ли бы́хомъ, грѣхолюби́во и҆мꙋ́ще произволе́нїе. А҆́ще ли же не преще́нїѧ ра́ди мꙋ́къ, возненави́дѣвше ѕла̑ѧ, ѿ си́хъ воздержи́мсѧ, любле́нїемъ ко влⷣцѣ содѣ́лаемъ добродѣ́тєли, боѧ́щесѧ, да не ѿпаде́мъ внегда̀ дѣ́лати є҆́же боѧ́тисѧ, да ничто́же ѿ заповѣ́данныхъ пре́зримъ, се́й стра́хъ чи́стъ є҆́сть, тогѡ̀ ра́ди вино́венъ до́брагѡ быва́ѧй, и҆ ѡ҆чища́етъ дꙋ́шы на́шѧ, равномо́щенъ сы́й любвѝ. И҆мѣ́ѧй же се́й стра́хъ, и҆ съ ни́мъ за́пѡвѣди хранѧ́й, се́й є҆́сть ве́сь соверше́нъ человѣ́къ, и҆ неѡскꙋ́денъ ни въ чесо́мже.</p>
<p>р҃. Мꙋ́жественнаѧ дꙋша̀, ꙗ҆́же во все́мъ свое́мъ житїѝ ꙗ҆́кѡ два̀ свѣти̑ла дѣ́лательное и҆ бг҃ови́дѣтельное и҆мѣ́етъ горѧ́щи, и҆ тѣ́мъ потрє́бнаѧ твори́тъ: немꙋ́жественнаѧ же па́че и҆знемога́етъ сластьмѝ. Сїѧ̑ ᲂу҆́бѡ разꙋмѣ́вше, (бра́тїе) бг҃а ᲂу҆бои́мсѧ и҆ за́пѡвѣди є҆гѡ̀ сохрани́мъ, да соверше́нны бꙋ́демъ и҆ ᲂу҆стро́енны въ добродѣ́телехъ, и҆мꙋ́ще смы́слъ смире́нъ, и҆ сокрꙋше́нно се́рдце, и҆ лани̑ты своѧ̑ по всѧ̑ часы̀ слеза́ми ѡ҆мака́юще, и҆ непреста́ннѡ ꙗ҆́же ѿ вели́кагѡ а҆рсе́нїа рече́ннꙋю моли́твꙋ пою́ще гдⷭ҇ни: бж҃е, бж҃е мо́й, не ѡ҆ста́ви менѐ, ничесо́же бо бла́го сотвори́хъ пред̾ тобо́ю, но да́ждь мѝ милосе́рдїѧ твоегѡ̀ ра́ди, ѿ ны́нѣ сотвори́ти нача́ло: все́ бо на́ше спасе́нїе, въ щедро́тахъ лежи́тъ, и҆ бж҃їи человѣколю́бїи. Є҆мꙋ́же сла́ва во вѣ́ки вѣкѡ́въ, а҆ми́нь.</p>
</document>
