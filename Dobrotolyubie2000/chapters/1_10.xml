<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="114"/>Тогѡ́жде вѣ́дѣнїе и҆звѣ́стное.</p>
<p>Ѡ҆ безмо́лвїи и҆ моли́твѣ, є҆ще́ же и҆ ѡ҆ зна́менїѧхъ благода́ти и҆ пре́лести: и҆ ко́е є҆́сть разли́чїе теплоты̀ и҆ дѣ́йства, и҆ ꙗ҆́кѡ без̾ наста́вника пре́лестїю ᲂу҆до́бнѡ побѣжда́емсѧ, гла́въ і҃.</p>
<p>а҃. Подоба́ше ᲂу҆́бѡ на́мъ рещѝ, по вели́комꙋ ᲂу҆чи́телю, ꙗ҆́кѡ непотре́бна по́мощь ѿ писа́нїй и҆лѝ ѿ и҆нѣ́хъ ѻ҆тє́цъ. ѽ знаменоно́сне ло́ггїне! но си́це бы́ти бг҃онаꙋчє́ннымъ: бꙋ́дꙋтъ бо, глаго́летъ писа́нїе, всѝ наꙋче́ни бг҃омъ<footnote lang="cu">І҆ѡа́н. гл. ѕ҃, ст. м҃є.</footnote>, ꙗ҆́кѡ ѿ негѡ̀ и҆ тѣ́мъ. вѣ́дѣти же и҆ наꙋча́тисѧ полє́знаѧ, не то́чїю мы̀ сподо́бихомсѧ, но и҆ кі́йждо ѿ вѣ́рныхъ, ꙗ҆́кѡ зако́нъ дх҃а на скрижа́лѣхъ серде́цъ на́шихъ начерта́нъ носи́ти, и҆ непосре́дственнѣ и҆ херꙋві́мски, є҆́же ᲂу҆дивле́нїѧ досто́йно, чи́стою въ се́рдцѣ моли́твою бесѣ́довати со і҆и҃сомъ. Но поне́же младе́нцы є҆смы̀ во вре́мѧ па́ки созда́нїѧ, нижѐ благода́ть разꙋмѣ́юще, ни ѡ҆бновле́нїѧ созира́юще, нижѐ па́че вѣ́дѧще превосходѧ́щее вели́чества, че́сти же и҆ сла́вы, є҆́йже прїѡбщи́хомсѧ, и҆ ꙗ҆́кѡ до́лжни є҆смы̀ за́повѣдьми возрасти́тисѧ дꙋше́внѣ и҆ дꙋхо́внѣ, и҆ ᲂу҆ви́дѣти ᲂу҆́мнѣ, є҆́же прїѧ́хомъ: па́даемъ мно́зїи въ нечꙋ́вство и҆ помраче́нїе небреже́нїемъ и҆ стра́стнѣйшимъ навыкнове́нїемъ. И҆ нижѐ а҆́ще є҆́сть бг҃ъ, вѣ́мы, нижѐ что̀ є҆смы̀, и҆лѝ каковы̀ бы́хомъ сы́нове бж҃їи, и҆ сы́нове свѣ́та, ча̑да и҆ ᲂу҆́ди хрⷭ҇тѡ́вы. А҆́ще же и҆ мꙋ́жи сꙋ́ще креща́емсѧ, ѻ҆ба́че въ водѣ̀ то́чїю, а҆ не и҆ дꙋ́хомъ ѡ҆щꙋща́емъ. А҆́ще же и҆ дꙋ́хомъ ѡ҆бновлѧ́емсѧ, вѣ́рꙋемъ просто́ю вѣ́рою ме́ртвою, а҆ не дѣ́йствꙋемою, и҆ во двоедꙋ́шїи <anchor type="page" number="115"/> быва́ти глаго́лемъ: и҆ та́кѡ са́мою ве́щїю пло́ть сꙋ́ще, и҆ пло́тски живе́мъ и҆ хо́димъ. А҆́ще же и҆ ка́емсѧ, тѣле́снѣ то́чїю, а҆ не дꙋхо́внѣ за́пѡвѣди твори́мъ и҆ познава́емъ. А҆́ще же и҆ мно́гихъ ра́ди трꙋдѡ́въ человѣколю́бнѣ сподо́битъ нѣ́кихъ благода́ть ꙗ҆вле́нїѧ, ꙗ҆́кѡ пре́лесть тꙋ̀ прїе́млемъ. А҆́ще же и҆ въ дрꙋги́хъ дѣ́йствꙋемꙋ благода́ть ᲂу҆слы́шимъ, ꙗ҆́кѡ пре́лесть ѻ҆́нꙋю за́висти ра́ди вмѣнѧ́емъ. И҆ та́кѡ ме́ртви пребыва́емъ да́же до сме́рти, не ѡ҆ хрⷭ҇тѣ̀ живѧ̀ и҆ не дѣ́йствꙋѧ, и҆ є҆́же и҆́мамы, по писа́нїю, во вре́мѧ и҆схо́да и҆лѝ сꙋда̀, невѣ́рїѧ ра́ди и҆лѝ ѿча́ѧнїѧ ѿи́метсѧ ѡ҆ на́съ<footnote lang="cu">Ма́рка гл. д҃, ст. к҃є.</footnote>, не разꙋмѣва́ѧ, ꙗ҆́кѡ по ѻ҆ц҃ꙋ̀ подоба́етъ и҆ ча́дѡмъ бо́зѣмъ бы́ти ѿ бг҃а, и҆ дꙋхѡ́внымъ ѿ дх҃а, рожде́нное бо, глаго́летъ писа́нїе, ѿ дꙋ́ха, дꙋ́хъ є҆́сть<footnote lang="cu">І҆ѡа́н. гл. г҃, ст. г҃і.</footnote>: мы́ же пло́ть є҆смы̀, а҆́ще и҆ вѣ́рни и҆ небе́сни бы́вше, сегѡ̀ ра́ди дх҃ъ бж҃їй не пребыва́етъ въ на́съ. И҆ сегѡ̀ ра́ди попꙋстѝ гдⷭ҇ь наведє́нїѧ и҆ плѣнє́нїѧ, и҆ заколє́нїѧ ᲂу҆мно́жи, ѿсѣщѝ хотѧ̀ ѕло́бꙋ, и҆лѝ спастѝ крѣ́пльшими врачевства́ми.</p>
<p>в҃. И҆ пе́рвѣе ᲂу҆́бѡ рещѝ подоба́етъ, бг҃ꙋ даю́щꙋ глаго́лъ благовѣствꙋ́ющымъ сицева̑ѧ блага̑ѧ, ка́кѡ ѡ҆брѧ́щетъ кто̀, па́че же ѡ҆брѣ́тено бы́сть, є҆́же и҆́мать, и҆лѝ прїѧ́тъ хрⷭ҇та̀ креще́нїемъ въ дс҃ѣ, по а҆пⷭ҇лꙋ па́ѵлꙋ: и҆лѝ не зна́ете себѐ, ꙗ҆́кѡ і҆и҃съ хрⷭ҇то́съ живе́тъ въ сердца́хъ ва́шихъ;<footnote lang="cu">в҃ Кор. гл. г҃і, ст. є҃.</footnote> глаго́летъ писа́нїе. Пото́мъ же и҆ ка́кѡ пред̾ꙋспѣ́ти, по си́хъ же и҆ ка́кѡ ѡ҆брѣ́тенное сохрани́ти. И҆зѧ́щнѣйшїй бо и҆ кра́ткїй ѡ҆́бразъ, рещѝ ѡ҆ кра́йнихъ со средо́ю сокраще́ннѣ, мно́гꙋю и҆мꙋ́щихъ широтꙋ̀. Занѐ мно́зи по́двигомъ подвиза́шасѧ, доне́лѣже ѡ҆брѣто́ша и҆ско́мое, и҆ до сегѡ̀ жела́нїе своѐ простро́ша, въ прє́днѧѧ же не и҆́дꙋтъ, нижѐ пекꙋ́тсѧ ѡ҆ си́хъ, дово́льни сꙋ́ще то́чїю, є҆́же въ нача́лѣ ѡ҆брѣто́ша: запе́ншесѧ же и҆ ѻ҆́тай распꙋ́тїемъ ше́дше, до́брѣ ше́ствовати мнѧ́тъ, и҆ без̾ прїѡбрѣ́тенїѧ во́дѧтсѧ внѣꙋ́дꙋ сегѡ̀. Ѻ҆́вїи же дости́гше среды̀ просвѣще́нїѧ, къ концꙋ̀ разлѣни́вшесѧ ѡ҆слабѣ́ша, и҆лѝ вспѧ́ть неради́вымъ житїе́мъ возврати́вшесѧ новонача́льнїи содѣ́лашасѧ. <anchor type="page" number="216"/> Ѻ҆́вїи же дости́гше соверше́нства, невнима́нїемъ па́даютъ ѿ мнѣ́нїѧ, и҆ вспѧ́ть возвраща́ютсѧ, и҆ дѣ́лы и҆ срє́днимъ и҆ новонача̑льнымъ ра́вни быва́ютъ. Новонача́льныхъ же и҆ сре́днихъ и҆ соверше́нныхъ є҆́сть, ѻ҆́вѣхъ ᲂу҆́бѡ дѣ́йство: ѻ҆́вѣхъ же, просвѣще́нїе: ѻ҆́вѣхъ же, ѡ҆чище́нїе дꙋшѝ, и҆лѝ воскресе́нїе.</p>
<p>Ѡ҆ є҆́же ка́кѡ ѡ҆брѣстѝ дѣ́йство.</p>
<p>г҃. Двѣма̀ ѡ҆́бразы прїѡбрѣта́етсѧ дѣ́йство дх҃а, є҆́же въ креще́нїи та́инственнѣ прїѧ́хомъ. И҆ вопе́рвыхъ ѻ҆́бще рещѝ, дѣ́ланїемъ за́повѣдей, мно́гимъ трꙋдо́мъ и҆ вре́менемъ да́ръ се́й ѿкрыва́етсѧ, ꙗ҆́коже ма́ркъ ст҃ы́й глаго́летъ. И҆ є҆ли́кѡ и҆сполнѧ́емъ за́пѡвѣди, потоли́кꙋ ꙗ҆вле́ннѣе возсїѧва́етъ на́мъ своѧ̑ зари̑. Второ́е, хꙋдо́жественнымъ и҆ ча́стымъ призыва́нїемъ гдⷭ҇а і҆и҃са, си́рѣчь па́мѧтїю бж҃їею ꙗ҆влѧ́етсѧ въ повинове́нїи. И҆ ѿ пе́рвагѡ ᲂу҆́бѡ жи́тельства коснѣ́е: ѿ втора́гѡ же скорѣ́е, а҆́ще и҆ навыкнове́нїемъ ѡ҆брѧ́щетъ болѣ́зненнѣ и҆ терпѣли́внѣ, копа́ѧ зе́млю и҆ и҆зыскꙋ́ѧ зла́то. А҆́ще ᲂу҆́бѡ хо́щемъ непреле́стнѣ ѡ҆брѣстѝ и҆́стинꙋ, и҆ позна́ти ю҆̀, потщи́мсѧ серде́чно то́чїю и҆мѣ́ти дѣ́йство, безви́дно всѧ́чески, невоѡбраже́нно, и҆ нижѐ зра́къ и҆лѝ ѡ҆́бразъ а҆́кибы ст҃а́гѡ мечта́тельнѣ созерца́ти, нижѐ свѣ́ты зрѣ́ти: ѡ҆бы́че бо пре́лесть въ нача́лѣ па́че прельща́ти ᲂу҆́мъ неискꙋ́сныхъ таковы́ми ло́жными мечта́ньми. Но то́чїю дѣ́йство моли́твы въ се́рдцѣ дѣ́йствꙋющее и҆мѣ́ти потщи́мсѧ, согрѣва́ющо ᲂу҆́мъ и҆ веселѧ́що, и҆ къ неизрече́ннѣй любвѝ бж҃їей и҆ человѣ́честѣй распалѧ́ющо дꙋ́шꙋ. Тѣ́мже и҆ смире́нїе и҆ сокрꙋше́нїе нема́ло тогда̀ ѿ мл҃твы быва́етъ: поне́же моли́тва въ новонача́льныхъ є҆́сть приснодви́жимое ᲂу҆́мное дѣ́йство ст҃а́гѡ дх҃а. Въ нача́лѣ ᲂу҆́бѡ ꙗ҆́кѡ ѻ҆́гнь весе́лїѧ, ѿ се́рдца прозѧба́емь: въ концѣ́ же, ꙗ҆́коже свѣ́тъ благоꙋха́ющъ дѣ́йствꙋемь.</p>
<p>д҃. Въ нача́лѣ же зна́мєнїѧ и҆́щꙋщымъ ѻ҆́нꙋю и҆́стинꙋ, а҆ не ꙗ҆́кѡ и҆скꙋша́ющымъ сꙋ́ть такова̑, ꙗ҆́коже сама̀ премꙋ́дрость вѣща́етъ: Ѡ҆брѣта́етсѧ не и҆скꙋша́ющымъ є҆гѡ̀: ꙗ҆влѧ́етсѧ же не <anchor type="page" number="217"/> невѣ́рꙋющымъ є҆мꙋ̀.<footnote lang="cu">Прем. Сол. гл. а҃, ст. в҃.</footnote> Въ и҆нѣ́хъ ᲂу҆́бѡ ꙗ҆́кѡ свѣ́тъ возсїѧва́етъ. въ и҆нѣ́хъ же ра́дованїе тре́петно: въ дрꙋги́хъ же ра́дость, въ и҆нѣ́хъ же совокꙋ́пнѣ ра́дость и҆ стра́хъ: въ и҆нѣ́хъ же тре́петъ и҆ ра́дость, въ ѻ҆́вѣхъ же, и҆ногда̀ и҆ сле́зы и҆ стра́хъ. Ра́дꙋетсѧ ᲂу҆́бѡ дꙋша̀ посѣще́нїю и҆ ми́лости бж҃їей, бои́тсѧ же и҆ трепе́щетъ прише́ствїѧ є҆гѡ̀, ꙗ҆́кѡ пови́нна во грѣсѣ́хъ мно́зѣхъ. Оу҆ ѻ҆́выхъ же па́ки въ нача́лѣ быва́етъ сокрꙋше́нїе неизрече́нное, и҆ болѣ́знь дꙋшѝ неизглаго́ланнаѧ: Болѣ́знꙋетъ бо ꙗ҆́кѡ ражда́ющаѧ и҆ болѧ́щаѧ, по писа́нїю.<footnote lang="cu">Сира́х. гл. м҃и, ст. к҃а. І҆ѡа́н. гл. ѕ҃і, ст. к҃а.</footnote> Жи́во бо сло́во и҆ дѣ́йственно, си́рѣчь і҆и҃съ прохо́дитъ, ꙗ҆́коже а҆пⷭ҇лъ глаго́летъ, до раздѣле́нїѧ дꙋши́ же и҆ дꙋ́ха, членѡ́въ же и҆ мозгѡ́въ, ꙗ҆́кѡ да стра́стное и҆ста́етъ всѧ́чески ѿ всѣ́хъ часте́й дꙋшѝ и҆ тѣ́ла.<footnote lang="cu">Є҆вр. гл. д҃, ст. в҃і.</footnote> Во и҆нѣ́хъ же любо́вь и҆ ми́ръ ко всѣ̑мъ нера́тꙋемый зри́тсѧ: въ дрꙋги́хъ же ра́дованїе, є҆́же и҆ взыгра́нїе мно́гими ѡ҆́бразы ѻ҆тцы̀ реко́ша, дꙋ́ха сꙋ́щи си́ла и҆ се́рдца жи́ва движе́нїе. Сїе́ же и҆ скака́нїе и҆ воздыха́нїе дх҃а нарица́етсѧ, неизглаго́ланнѣ ѡ҆ на́съ хода́тайствꙋющагѡ къ бг҃ꙋ. Во́лнꙋ же сїѐ пра́вды бж҃їѧ и҆са́їа и҆менова̀, и҆ боде́нїе вели́кїй є҆фре́мъ: Гдⷭ҇ь же и҆сто́чникъ воды̀ текꙋ́щїѧ въ живо́тъ вѣ́чный.<footnote lang="cu">І҆ѡа́н. гл. д҃, ст. д҃і.</footnote> Во́дꙋ же дх҃ъ и҆менова̀ ска́чꙋщꙋю въ се́рдцѣ; и҆ кипѧ́щꙋю си́лою ѕѣ́льною.</p>
<p>є҃. Вѣ́дѣти досто́итъ, ꙗ҆́кѡ взыгра́нїе, си́рѣчь возра́дованїе, два̀ разли̑чїѧ и҆́мать. Є҆ди́но є҆́сть тихоѡбра́зное, є҆́же и҆ бїе́нїе и҆ воздыха́нїе, и҆ хода́тайство дх҃а глаго́летсѧ: и҆ вели́кое се́рдца, є҆́же и҆ взыгра́нїе и҆ скака́нїе глаго́летсѧ, се́рдца жи́ва къ бж҃е́ственномꙋ воздꙋ́хꙋ воспротѧже́нное летѣ́нїе. Ѿ бж҃е́ственнагѡ бо дх҃а воскрилѧ́ема раче́нїемъ, и҆ ѿ ᲂу҆́зъ страсте́й ѡ҆свобожда́емаѧ дꙋша̀, къ гѡ́рнимъ и҆ пре́жде и҆схо́да возлетѣ́ти тщи́тсѧ, жела́ѧ тѧготы̀ разрѣши́тисѧ. Сїе́ же и҆ возмꙋще́нїе дх҃а, и҆лѝ воскипѣ́нїе и҆ движе́нїе глаго́летсѧ, по є҆́же: І҆и҃съ же возмꙋти́сѧ дх҃омъ, подви́гсѧ си́лою, и҆ речѐ: гдѣ̀ положи́сте є҆го̀;<footnote lang="cu">І҆ѡа́н. гл. а҃і, ст. л҃д.</footnote></p>
<p><anchor type="page" number="118"/>ѕ҃. Подоба́етъ же вѣ́дати, ꙗ҆́кѡ бж҃е́ственный стра́хъ тре́пета не и҆́мать. Ѡ҆ тре́петѣ же глаго́лю, не и҆́же ѿ ра́дости происхо́дитъ, но и҆́же ѿ гнѣ́ва, си́рѣчь наказа́нїѧ и҆ ѡ҆ставле́нїѧ: но тре́петное ра́дованїе, є҆́же ѿ мл҃твы, во ѻ҆гнѣ̀ бж҃е́ственнагѡ стра́ха приходѧ́що. Стра́хъ же не тре́петный, и҆́же ѿ гнѣ́ва си́рѣчь мꙋ́ки, но ѿ премꙋ́дрости, и҆́же и҆ нача́ло премꙋ́дрости глаго́летсѧ.<footnote lang="cu">При́тч. гл. а҃, ст. з҃.</footnote> Раздѣлѧ́етсѧ же стра́хъ троѧ́кѡ, а҆́ще и҆ двоѧ́кѡ ѻ҆тцы̀ реко́ша: на стра́хъ вво́дный, соверше́нный, та́же и҆ гнѣ́вный, є҆го́же и҆ тре́петъ вои́стиннꙋ досто́итъ зва́ти, си́рѣчь колеба́нїе и҆ сокрꙋше́нїе.</p>
<p>з҃. Тре́петъ же разли̑чїѧ и҆́мать многоѡбра́зна: и҆́нъ є҆́сть гнѣ́ва, и҆́нъ ра́дости, и҆ и҆́нъ ꙗ҆́рости, и҆ и҆́нъ и҆́же ѿ ста́рости, и҆ дрꙋгі́й, и҆́же ѿ грѣха̀, си́рѣчь пре́лести. Ѻ҆ба́че подви́жника въ нача́лѣ ра́тꙋетъ тре́петъ, и҆́же ѿ ра́дости, и҆ и҆́же ѿ грѣха̀: но не всѣ̑мъ же си́це быва́етъ. Зна́мєнїѧ же ѻ҆бою̀ сꙋ́ть: є҆ди́нагѡ ᲂу҆̀бо тре́петное ра́дованїе во мно́зѣ весе́лїи и҆ слеза́хъ, бл҃года́ть ᲂу҆тѣша́етъ дꙋ́шꙋ. Дрꙋга́гѡ же нестро́йна теплота̀ и҆ киче́нїе и҆ жестокосе́рдїе распалѧ́етъ дꙋ́шꙋ, и҆ разжиза́етъ сочета́тельныѧ ᲂу҆́ды, и҆ къ сплете́нїю тѣлесѝ и҆ любвѝ мечта́нїемъ внꙋ́трь въ соизволе́нїи твори́тъ стꙋдодѣѧ́нїе.</p>
<p>и҃. Вѣ́мы сꙋгꙋ́бꙋ бы́ти дѣ́йствїю всѧ́комꙋ новонача́льномꙋ, и҆ сꙋгꙋ́бѡ дѣ́йствꙋемꙋ въ се́рдцѣ и҆ несмѣ́снѣ. Ѻ҆́вꙋ ᲂу҆́бѡ ѿ благода́ти, ѻ҆́вꙋ же ѿ пре́лести, ꙗ҆́коже свидѣ́тельствꙋетъ вели́кїй ма́ркъ подви́жникъ, си́це глаго́лѧ: Є҆́сть дѣ́йство дх҃о́вное, и҆ є҆́сть дѣ́йство сатанино̀, младе́нцꙋ невѣ́домо. И҆ па́ки вѣ́мы тро́йственной бы́ти теплотѣ̀ дѣ́йства, въ человѣ́цѣхъ воспалѧ́емой: и҆но́й бы́ти ѿ бл҃года́ти, и҆но́й ѿ пре́лести, си́рѣчь грѣха̀, и҆ и҆но́й ѿ ᲂу҆множе́нїѧ кро́ви, є҆́же и҆ растворе́нїе а҆фрїка́нскїй наречѐ ѳала́ссїй, и҆ ꙗ҆́кѡ воздержа́нїемъ ᲂу҆мѣ́реннымъ ᲂу҆кроща́ти сїю̀ и҆ ᲂу҆смирѧ́ти подоба́етъ.</p>
<p>ѳ҃. Дѣ́йство бл҃года́ти є҆́сть си́ла ѻ҆гнѧ̀ дх҃о́внагѡ: є҆́же въ ра́дости и҆ весе́лїи серде́чнѣ дви́жетъ, ᲂу҆твержда́етъ и҆ согрѣва́етъ <anchor type="page" number="219"/> и҆ ѡ҆чища́етъ дꙋ́шꙋ, и҆ по́мыслы ᲂу҆́бѡ ᲂу҆толѧ́етъ, ꙗ҆́кѡ на ча́съ: тѣле́сное же движе́нїе ᲂу҆мерщвлѧ́етъ на вре́мѧ. Зна́мєнїѧ же є҆гѡ̀ и҆ плоды̀, ꙗ҆влѧ́ющїе и҆́стинꙋ, сꙋ́ть сїѧ̑: сле́зы, сокрꙋше́нїе, смире́нїе, воздержа́нїе, молча́нїе, терпѣ́нїе, є҆́же кры́тисѧ, и҆ є҆ли̑ка сꙋ́ть такѡва́ѧ, и҆́миже несꙋмнѣ́ннѣ и҆звѣща́емсѧ.</p>
<p>і҃. Дѣ́йство пре́лести є҆́сть, грѣха̀ раждеже́нїе, є҆́же въ сла́сти распалѧ́етъ дꙋ́шꙋ, и҆ къ совокꙋпле́нїю тѣле́съ неи́стово жела́нїе къ тѣле́снѣмъ движе́нїи воздвиза́етъ. Нека́чественно же є҆́сть всѐ и҆ нестро́йно, по ст҃о́мꙋ дїа́дохꙋ: ра́дость и҆́мать безслове́снꙋ, и҆ мнѣ́нїе, и҆ мѧте́жъ, и҆ весе́лїе нека́чественно. И҆лѝ па́че рещѝ, непита́тельнѡ дѣ́йствꙋетъ къ по́хотной ча́сти въ сла́сти растепле́ннѣй, подаѧ̀ по́хоти вещество̀ раждеже́нїѧ сла́сти, и҆ несы́тнꙋ ᲂу҆тро́бꙋ содѣ́йственницею и҆мꙋ́що. Ѿсю́дꙋ бо прїѡбща́етъ и҆ возжига́етъ растворе́нїе пло́ти, прїе́млѧ винꙋ̀ ко є҆́же дѣ́йствовати и҆ жещѝ дꙋ́шꙋ, и҆ ко є҆́же привлещѝ ю҆̀ къ себѣ̀, ꙗ҆́кѡ да пома́лꙋ ѿжене́тъ ѿ себѐ человѣ́къ благода́ть навыкнове́нїемъ сладостра́стїѧ.</p>
</document>
