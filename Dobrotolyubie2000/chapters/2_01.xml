<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="257"/>
<p>Преподо́бный ѻ҆те́цъ на́шъ и҆сѵ́хїй, і҆ерꙋсали́мскїѧ це́ркве пресвѵ́теръ, живѧ́ше при ѳеодо́сїи ю҆нѣ́йшемъ, процвѣта́ѧ въ сло́вѣ ᲂу҆че́нїѧ, сконча́сѧ же ѻ҆́колѡ четы́реста три́десѧть тре́тїѧгѡ лѣ́та. И҆з̾ мно́гихъ є҆гѡ̀ писа́нїй є҆ди́ное сло́во, на двѣ́стѣ трѝ главы̑ раздѣле́нное, здѣ́сь положено̀, ꙗ҆́кѡ потре́бнѣйшее и҆ новонача̑льнымъ въ трезвѣ́нїи и҆ внима́нїи ᲂу҆ма̀, и҆ хране́нїи се́рдца, па́че всѧ́кагѡ и҆но́гѡ поле́знѣйшее: ѡ҆ ко́емъ и҆ крі́тїкъ, [и҆спыта́тель писа́нїй] фѡ́тїй, та́къ говори́тъ сло́во въ сло́во, въ чте́нїи рч҃и, стр. сѯ҃з. И҆ све́рхъ всегѡ̀ втора́ѧ и҆ двадесѧ́таѧ [глава̀ си́рѣчь] и҆сѵ́хїа пресвѵ́тера, соде́ржитъ то̀, въ че́мъ и҆ всеѧ̀ кни́ги заключа́етсѧ ра́зꙋмъ, потре́бнѣйшїй па́че всегѡ̀ и҆но́гѡ, подвиза́ющымсѧ въ жи́зни длѧ наслѣ́дованїѧ небе́съ. И҆мѣ́етъ же ѻ҆но̀ и҆ ꙗ҆́сность, ꙗ҆́коже возвѣща́етсѧ: и҆ по про́чемꙋ таково̀, каково́е бы благопотре́бно бы́ло мꙋжа́мъ, не къ по́двигꙋ то́чїю слове́сномꙋ ѡ҆брати́вшымсѧ, но всѧ́кїй трꙋ́дъ и҆ тща́нїе показа́вшымъ въ дѣ́ѧтельномъ по́двигѣ.</p>
<anchor type="page" number="258"/>
<p>И҆СѴ́ХІА ПРЕСВѴ́ТЕРА</p>
<p>Къ ѳеодꙋ́лꙋ сло́во дꙋшеполе́зное и҆ сп҃си́тельное, ѡ҆ трезвѣ́нїи и҆ добродѣ́тели, ѡ҆глави́тельное.</p>
<p>Нача́ло просвѣще́нїѧ дꙋшѝ и҆ и҆́стинный зало́гъ, глави̑зны ѿвѣща́тєльныѧ и҆ моли́твєнныѧ.</p>
<p>а҃. Трезвѣ́нїе є҆́сть хꙋдо́жество дꙋхо́вное, ѿ стра́стныхъ по́мыслѡвъ и҆ слове́съ, и҆ лꙋка́выхъ дѣ́лъ, соверше́ннѡ человѣ́ка съ по́мощїю бж҃їею и҆збавлѧ́ющее, долговре́меннѣ и҆ ᲂу҆се́рднѣ проходи́мое. Ѻ҆но̀ проходи́мо да́рꙋетъ тве́рдое разꙋмѣ́нїе непостижи́магѡ бг҃а, є҆ли́кѡ пости́гнꙋти возмо́жно, и҆ рѣше́нїе та̑инъ бж҃е́ственныхъ и҆ сокрове́нныхъ, и҆ твори́тъ всѧ́кꙋю за́повѣдь бж҃їю ве́тхагѡ и҆ но́вагѡ завѣ́та, и҆ подае́тъ всѧ́кое бла́го бꙋ́дꙋщагѡ вѣ́ка. Со́бственнѣ же ѻ҆но̀ є҆́сть чистота̀ се́рдца, є҆́же по вели́чествꙋ и҆ добро́тѣ свое́й, и҆лѝ и҆́стиннѣе рещѝ, по нерадѣ́нїю на́шемꙋ вельмѝ ѡ҆скꙋдѣва́етъ дне́сь въ мона́сѣхъ, є҆́же хрⷭ҇то́съ ᲂу҆блажа́етъ глаго́лѧ: Блаже́ни чи́стїи се́рдцемъ, ꙗ҆́кѡ ті́и бг҃а ᲂу҆́зрѧтъ.<footnote lang="cu">Матѳ. гл. є҃ ст. и҃.</footnote> Сицево̀ ᲂу҆́бѡ сꙋ́ще, на мно́зѣ кꙋпꙋ́етсѧ. Трезвѣ́нїе, въ человѣ́кѣ закоснѣва́ѧ, ко пра́вомꙋ и҆ бг҃оꙋго́дномꙋ житїю̀ наста́вникъ быва́етъ. Ѻ҆но̀ и҆ восхожде́нїе є҆́сть ᲂу҆мозрѣ́нїѧ, и҆ трича́стность дꙋшѝ пра́веднѡ подвиза́ти на́съ наꙋча́етъ, и҆ чꙋ̑вствїѧ тве́рдѡ блюстѝ, и҆ гла́вныѧ четы́ре добродѣ́тєли въ прича́стникѣ свое́мъ по всѧ́къ де́нь возраща́ти бꙋ́детъ.</p>
<anchor type="page" number="259"/>
<p>в҃. Вели́кїй законополо́жникъ мѡѷсе́й, па́че же дх҃ъ ст҃ы́й, показꙋ́ѧ непоро́чность и҆ чистотꙋ̀, и҆ многовмѣще́нїе, и҆ высокотво́рность сеѧ̀ добродѣ́тели, и҆ ᲂу҆чѧ̀ на́съ, ка́кѡ сїю̀ начина́ти и҆ соверша́ти подоба́етъ: внемлѝ себѣ̀, глаго́летъ, да не бꙋ́детъ сло́во та́йно въ се́рдцѣ твое́мъ беззако́нїѧ,<footnote lang="cu">є҃ Мѡѷс. гл. є҃і, ст. ѳ҃.</footnote> сло́вомъ та́йнымъ є҆диномы́сленное представле́нїе и҆менꙋ́ѧ вє́щи нѣ̑кїѧ лꙋка̑выѧ и҆ бг҃оненави̑стныѧ, є҆́же и҆ прило́гомъ нарица́ютъ ѻ҆тцы̀ приноси́мымъ се́рдцꙋ ѿ дїа́вола, є҆мꙋ́же послѣ́дꙋютъ по́мыслы на́ши, а҆́бїе по представле́нїи ѻ҆́нагѡ ᲂу҆мꙋ̀, и҆ стра́стнѣ со ѻ҆́нымъ разглаго́льствꙋючъ.</p>
<p>г҃. Трезвѣ́нїе є҆́сть пꙋ́ть всѧ́кїѧ добродѣ́тели и҆ за́повѣди бж҃їѧ, є҆́же и҆ серде́чное безмо́лвїе глаго́летсѧ: и҆ ѻ҆́ноже са́мое не мечта́тельнѣ соверша́емо, хране́нїе ᲂу҆ма̀ є҆́сть.</p>
<p>д҃. Не зри́тъ свѣ́та со́лнечнагѡ роди́вшїйсѧ слѣпы́мъ: си́це не ходѧ́щїй въ трезвѣ́нїи, не зри́тъ бога́тнѡ сїѧ́нїй вы́шнїѧ благода́ти, нижѐ свободи́тсѧ ѿ лꙋка́выхъ и҆ бг҃оненави́стныхъ дѣ́лъ, и҆ слове́съ, и҆ помышле́нїй. Сицевы́й не свобо́днѡ при кончи́нѣ свое́й та́ртарскихъ пре́йдетъ кнѧзе́й.</p>
<p>є҃. Внима́нїе є҆́сть серде́чное непреста́нное безмо́лвїе ѿ всѧ́кагѡ по́мысла, хрⷭ҇та̀ і҆и҃са сн҃а бж҃їѧ и҆ бг҃а, при́снѡ, непреры́внѡ и҆ непреста́ннѡ є҆ди́наго того̀ то́чїю призыва́ющее, и҆ возды́шꙋщее, и҆ мꙋ́жески проти́вꙋ врагѡ́въ со ѻ҆́нымъ ѡ҆полча́ющеесѧ, и҆ томꙋ̀ и҆сповѣ́дающеесѧ, є҆ди́номꙋ и҆мѣ́ющемꙋ вла́сть проща́ти согрѣшє́нїѧ, ѡ҆б̾е́млющее ча́стѡ хрⷭ҇та̀, чрез̾ призыва́нїе є҆ди́нагѡ тайновѣ́дца серде́цъ: ѿ человѣ̑къ же сицева́ѧ дꙋша̀ всѧ́чески ᲂу҆таи́ти покꙋша́етсѧ сла́дость свою̀, и҆ внꙋ́треннїй по́двигъ, да не когда̀ лꙋка́вый та́йнѡ введе́тъ ѕло́бꙋ, и҆ и҆стреби́тъ до́брое дѣ́ланїе.</p>
<p>ѕ҃. Трезвѣ́нїе є҆́сть тве́рдое водрꙋже́нїе по́мысла, и҆ стоѧ́нїе є҆гѡ̀ при две́ри се́рдца, и҆́же приходѧ́щыѧ по́мыслы тате́бныѧ зри́тъ и҆ слы́шитъ, что̀ глаго́лютъ и҆ что̀ творѧ́тъ ѻ҆́ныѧ ᲂу҆бі̑йцы, <anchor type="page" number="260"/> и҆ кі́й є҆́сть ѡ҆́бразъ начерта́нный и҆ воздви́гнꙋтый ѿ бѣсѡ́въ, и҆ покꙋша́ющїйсѧ са́мъ собо́ю мечта́тельнѣ прельсти́ти ᲂу҆́мъ. Сїѧ̑ бо люботрꙋ́днѣ постига́єма, и҆скꙋ́съ ᲂу҆́мныѧ бра́ни, вельмѝ разꙋ́мнѣ на́мъ, а҆́ще хо́щемъ, показꙋ́ютъ.</p>
<p>з҃. Сꙋгꙋ́бый стра́хъ, и҆ ѡ҆ставлє́нїѧ ѿ бг҃а, и҆ наказа́тєльныѧ приключє́нїѧ и҆скꙋше́нїй, ражда́ютъ ча́стое поꙋче́нїе внима́нїю во ᲂу҆мѣ̀ человѣ́ка, покꙋша́ющагѡсѧ и҆сто́чникъ загради́ти ѕлы́хъ по́мыслѡвъ и҆ дѣ́лъ, є҆гѡ́же ра́ди быва́ютъ и҆ ѡ҆ставлє́нїѧ и҆ неча́емыѧ ѿ бг҃а и҆скꙋшє́нїѧ, ко и҆справле́нїю на́шегѡ житїѧ̀, и҆ наипа́че вкꙋси́вшымъ поко́й добра̀ сегѡ̀ и҆ нерадѧ́щымъ. Частота́ же ражда́етъ навыкнове́нїе, а҆ сїѐ є҆сте́ственнꙋю нѣ́кꙋю частотꙋ̀ трезвѣ́нїѧ, сїѧ́ же видѣ́нїе бра́ни по ма́лꙋ, сꙋдѧ̀ по ка́чествꙋ своемꙋ̀, ражда́етъ: є҆мꙋ́же послѣ́дꙋетъ непреста́ннаѧ моли́тва і҆и҃сова, и҆ немечта́тельнаѧ сла́достнаѧ тишина̀ ᲂу҆ма̀ и҆ состоѧ́нїе, ѿ і҆и҃са содѣ́ловаемое.</p>
<p>и҃. Мы́сль стоѧ́щаѧ и҆ призыва́ющаѧ хрⷭ҇та̀ на сꙋпоста́ты, и҆ прибѣга́ющаѧ къ немꙋ̀, ꙗ҆́коже ѕвѣ́рь нѣ́кїй, ѡ҆крꙋже́нный мно́гими псы̀, и҆ противꙋста́вшїй во тверды́ни, и҆здале́че ᲂу҆́мственнѣ ᲂу҆́мствєнныѧ кова̑рства неви́димыхъ врагѡ́въ предви́дитъ: и҆ зане́же при́снѡ мо́литъ миротво́рнаго і҆и҃са проти́вꙋ и҆́хъ, неꙋѧ́звленна ѿ ни́хъ пребыва́етъ.</p>
<p>ѳ҃.<footnote lang="cu">Безстра́стїѧ, дꙋше́внагѡ просвѣще́нїѧ и҆ чистоты̀ серде́чныѧ.</footnote> А҆́ще вѣ́си, и҆ дано́ ти є҆́сть во ᲂу҆́трїи предстоѧ́ти, и҆ не то́чїю зрѣ́тисѧ, но и҆ зрѣ́ти вѣ́си, є҆́же глаго́лю: а҆́ще же нѝ, трезви́сѧ, и҆ прїи́меши.</p>
<p>і҃. Составле́нїе море́й є҆́сть мно́гаѧ вода̀: составле́нїе же и҆ держа́ва трезвѣ́нїѧ, воздержа́нїѧ и҆ дꙋше́внагѡ глꙋбо́кагѡ безмо́лвїѧ, и҆ бе́здна видѣ́нїй ди́вныхъ и҆ неизрече́нныхъ, и҆ разꙋ́мнагѡ смире́нїѧ: правоты̀ и҆ любвѐ, є҆́сть соверше́нное трезвѣ́нїе, и҆ і҆и҃съ хрⷭ҇то́ва без̾ по́мыслѡвъ моли́тва. И҆ сїѐ подоба́етъ твори́ти тѣ́снѡ и҆ ча́стѡ, и҆ не стꙋжа́ти сѝ.</p>
<p>а҃і. Не всѧ́къ глаго́лѧй мѝ: гдⷭ҇и, гдⷭ҇и, вни́детъ, речѐ, въ ца́рствїе небе́сное, но творѧ́й во́лю ѻ҆ц҃а̀ моегѡ̀.<footnote lang="cu">Матѳ. гл. з҃, ст. к҃а.</footnote> Во́лѧ же ѻ҆ц҃а̀ <anchor type="page" number="261"/> є҆гѡ̀ є҆́сть сїѧ̀: лю́бѧщїи гдⷭ҇а ненави́дите лꙋка̑ваѧ. Съ моли́твою ᲂу҆̀бо і҆и҃съ хрⷭ҇то́вою возненави́димъ и҆ лꙋка́выѧ по́мыслы. И҆ си́це сотвори́мъ во́лю бж҃їю.</p>
<p>в҃і. Всѧ́кїѧ добродѣ́тели начерта́нїе, и҆ ѡ҆́бразъ ро́дꙋ человѣ́ческомꙋ, и҆ воззва́нїе ѿ дре́внѧгѡ паде́нїѧ, влⷣка на́шъ и҆ бг҃ъ, воплоти́выйсѧ предложѝ на́мъ, живописа́въ всѐ добродѣ́тельное своѐ во пло́ти житїѐ, со всѣ́ми благи́ми свои́ми, ꙗ҆̀же на́мъ показа̀, по креще́нїи вше́дъ въ пꙋсты́ню, съ посто́мъ начина́етъ ᲂу҆́мнꙋю бра́нь, дїа́волꙋ, ꙗ҆́кѡ къ человѣ́кꙋ просто́мꙋ, къ немꙋ̀ пристꙋ́пльшꙋ. И҆ сицево́ю побѣ́дою наꙋчѝ и҆ на́съ неключи́мыхъ, ка́кѡ подоба́етъ бра́нь твори́ти на дꙋ́хи лꙋка́выѧ, си́рѣчь во смире́нїи, и҆ постѣ̀, и҆ моли́твѣ, и҆ трезвѣ́нїи, не тре́бꙋѧ си́хъ ꙗ҆́кѡ бг҃ъ, и҆ бг҃ъ богѡ́въ.</p>
<p>г҃і. Коли́цы же сꙋ́ть, по мнѣ́нїю моемꙋ̀, ѡ҆́бразы трезвѣ́нїѧ, могꙋ́щїи пома́лꙋ ѡ҆чища́ти ᲂу҆́мъ ѿ стра́стныхъ по́мыслѡвъ, назна́менати тѝ ѻ҆́ныѧ просто́ю рѣ́чїю и҆ неиспещре́нною не ѡ҆блѣню́сѧ. Не сꙋди́хъ бо въ слꙋ́чаехъ ѡ҆писа́нїѧ бра́ни, въ се́мъ глаго́лѣ сокры́ти по́льзꙋ рече́нїѧми, и҆ наипа́че ѿ простѣ́йшихъ. Ты́ же ча́до тїмоѳе́е, речѐ, внемлѝ чте́нїю.<footnote lang="cu">а҃ Тїм. гл. д҃, ст. г҃і.</footnote></p>
<p>д҃і. Є҆ди́нъ ᲂу҆̀бо ѡ҆́бразъ трезвѣ́нїѧ є҆́сть, мечта́нїе всегда̀ блюстѝ, си́рѣчь прило́гъ. Занѐ не мо́щно сатанѣ̀ без̾ мечта́нїѧ по́мыслы твори́ти, и҆ пока́зывати ᲂу҆мꙋ̀ ко прельще́нїю ло́жнꙋ.</p>
<p>є҃і. Дрꙋгі́й ѡ҆́бразъ, и҆мѣ́ти се́рдце глꙋбо́ко, молча́щее вы́нꙋ, и҆ безмо́лвствꙋющее ѿ всѧ́кагѡ по́мысла, и҆ моли́тисѧ.</p>
<p>ѕ҃і. И҆́ный ѡ҆́бразъ, призыва́ти ча́стѡ гдⷭ҇а і҆и҃са хрⷭ҇та̀ на по́мощь во смире́нїи.</p>
<p>з҃і. Дрꙋгі́й же ѡ҆́бразъ є҆́сть, и҆мѣ́ти па́мѧть сме́рти непреста́ннѡ въ дꙋшѣ̀.</p>
<p>и҃і. Сїѧ̑ всѧ̑ дѣ̑ланїѧ, возлю́бленне, лꙋка́вымъ помышле́нїѧмъ вмѣ́стѡ вра́тарей возбранѧ́ютъ. А҆ что̀ и҆ні́и, ꙗ҆́коже <anchor type="page" number="262"/> твори́тсѧ, нивочто́же вмѣнѧ́ютъ зрѣ́ти къ небесѝ и҆ землѝ: сїѐ, бг҃ꙋ даю́щꙋ глаго́лъ, въ дрꙋго́мъ мѣ́стѣ соверше́ннѣе и҆зложꙋ̀.</p>
<p>ѳ҃і. А҆́ще по ма́лꙋ вины̑ страсте́й ѿсѣ́кше, въ дꙋхо́вныхъ ᲂу҆праздни́мсѧ видѣ́нїѧхъ, да не пребы́вше въ ѻ҆́ныхъ, сїѐ са́мое и҆мꙋ́ще дѣ́ло, ᲂу҆до́бь па́ки ко плотски̑мъ страсте́мъ возвраща́емсѧ, никако́гѡ и҆но́гѡ ѿтꙋ́дꙋ безстра́стїѧ плода̀ не полꙋчи́вше, ра́звѣ помраче́нїе всеконе́чное ᲂу҆ма̀, и҆ къ чꙋ́вствєннымъ вещє́мъ возвраще́нїе.</p>
<p>к҃. Подоба́етъ подвиза́ющемꙋсѧ внꙋ́трь, во всѧ́кое мгнове́нїе вре́мене и҆мѣ́ти четы́ре сїѧ̑: смире́нїе, кра́йнее внима́нїе, сопротивле́нїе и҆ моли́твꙋ. Смире́нїе, ꙗ҆́кѡ съ го́рдыми бѣса́ми проти́вными и҆мѣ́етъ ѻ҆но̀ бра́нь, да по́мощь хрⷭ҇то́вꙋ въ рꙋцѣ̀ се́рдца и҆́мать, занѐ гдⷭ҇ь го́рдыхъ ненави́дитъ. Внима́нїе же, да при́снѡ се́рдце своѐ твори́тъ ниеди́нагѡ по́мысла и҆мѣ́ти, а҆́ще бы и҆ бла́гъ ꙗ҆влѧ́лсѧ. Сопротивле́нїе же, да є҆гда̀ ско́рѡ ᲂу҆разꙋмѣ́етъ прише́дшаго, а҆́бїе со гнѣ́вомъ противоста́нетъ лꙋка́вомꙋ. И҆ ѿвѣща́ю, глаго́летъ, поноша́ющымъ мѝ ѕла̑ѧ.<footnote lang="cu">Ѱал. ри҃і, ст. м҃в.</footnote> Не бг҃ꙋ ли повине́тсѧ дꙋша̀ моѧ̀;<footnote lang="cu">Ѱал. ѯ҃а, ст. в҃.</footnote> моли́твꙋ же по сопротивле́нїи а҆́бїе да возопїе́тъ ко хрⷭ҇тꙋ̀ съ воздыха́нїемъ безмо́лвнымъ. И҆ тогда̀ са́мъ подвиза́ѧйсѧ ᲂу҆́зритъ врага̀ разрꙋша́ющасѧ, и҆лѝ прогонѧ́ема покланѧ́емымъ и҆́менемъ, і҆и҃съ, ꙗ҆́кѡ пра́хъ ѿ вѣ́тра, и҆лѝ ꙗ҆́кѡ ды́мъ и҆счеза́ющїй съ мечта́нїемъ є҆гѡ̀.</p>
<p>к҃а. Не и҆мѣ́ѧй моли́твы чи́стыѧ ѿ по́мыслѡвъ, не и҆́мать ѻ҆рꙋ́жїѧ на бра́нь, моли́твы же, глаго́лю, при́снѡ дѣ́йствꙋемыѧ во внꙋ́тренности дꙋшѝ, да призыва́нїемъ хрⷭ҇та̀, та́йнѡ ра́тꙋѧй сꙋпоста́тъ поража́етсѧ и҆ ѡ҆палѧ́етсѧ.</p>
<p>к҃в. Ты́ бо до́лженъ є҆сѝ ѻ҆́стрымъ и҆ напрѧже́ннымъ ᲂу҆ма̀ ѻ҆́комъ зрѣ́ти, дабы̀ разꙋмѣва́ти входѧ́щихъ: разꙋмѣ́въ же а҆́бїе сопротивле́нїемъ сокрꙋша́ти главꙋ̀ ѕмі́евꙋ. И҆ вкꙋ́пѣ па́ки съ воздыха́нїемъ возопі́й ко хрⷭ҇тꙋ̀, и҆ прїи́меши тогда̀ и҆скꙋ́съ бж҃е́ственнагѡ неви́димагѡ застꙋпле́нїѧ, и҆ тогда̀ ᲂу҆́зриши ꙗ҆́снѡ пра́вость се́рдца.</p>
<anchor type="page" number="263"/>
<p>к҃г. Ꙗ҆́коже держа́й зерца́ло въ рꙋцѣ̀, посредѣ̀ мно́гихъ стоѧ̀, и҆ взира́ѧ въ ѻ҆́ное, ви́дитъ своѐ лицѐ, каково̀ є҆́сть, ви́дитъ дрꙋги́хъ, прини́кшихъ въ то́ежде зерца́ло: та́кѡ вника́ющїй всегда̀ въ се́рдце своѐ, ви́дитъ своѐ состоѧ́нїе въ ѻ҆́номъ, ви́дитъ же и҆ чє́рныѧ ли́ца ᲂу҆́мныхъ є҆ѳїо́пѡвъ.</p>
<p>к҃д. Но не мо́жетъ ᲂу҆́мъ побѣди́ти мечта́нїе бѣсо́вское собо́ю то́кмѡ: да не надѣ́етсѧ когда́либо сегѡ̀. Кова́рни бо сꙋ́ще, и҆ побѣжде́нными притворѧ́ютсѧ, ѿи́нꙋдꙋ тщесла́вїемъ препина́ѧ. Призыва́нїемъ же і҆и҃са хрⷭ҇та̀ ста́ти тѝ и҆ ᲂу҆хи́тритисѧ нижѐ на ча́съ те́рпѧтъ.</p>
<p>к҃є. Ви́ждь, да не возмечта́еши, по примѣ́рꙋ дре́внѧгѡ і҆зра́илѧ, и҆ пре́данъ бꙋ́деши и҆ ты̀ мы́слєннымъ врагѡ́мъ. Ѻ҆́ный бо бг҃омъ всѧ́ческихъ ѿ є҆гѵ́птѧнъ и҆зба́вльсѧ, помо́щника себѣ̀ ᲂу҆мы́сли і҆́дѡла пе́рстна.</p>
<p>к҃ѕ. І҆́дѡла же пе́рстна разꙋмѣ́й немощны́й на́шъ ᲂу҆́мъ, и҆́же, до́ндеже мо́литъ і҆и҃са хрⷭ҇та̀ проти́вꙋ лꙋка́выхъ дꙋхѡ́въ, ᲂу҆до́бь и҆̀хъ ѿгонѧ́етъ, и҆ съ хи́тростїю хꙋдо́жною побѣжда́етъ неви́димыѧ ра̑тныѧ си̑лы врага̀. Є҆гда́ же ѻ҆́нъ на себѧ̀ безсмы́сленнѣ всѧ́кѡ надѣ́ѧтисѧ бꙋ́детъ, ꙗ҆́коже глаго́лемый быстрокрыла́тый разбива́етсѧ. На бг҃а, глаго́летъ, ᲂу҆пова̀ се́рдце моѐ и҆ помо́же мѝ: и҆ процвѣтѐ пло́ть моѧ̀: и҆ кто̀ ра́звѣ гдⷭ҇а, возста́витъ мѧ̀, и҆ ѡ҆полчи́тсѧ со мно́ю на лꙋка́внꙋющыѧ безчи́слєнныѧ по́мыслы;<footnote lang="cu">Ѱал. к҃з, ст. з҃.</footnote> Надѣ́ѧйсѧ же на сѧ̀, а҆ не на бг҃а, паде́тъ паде́нїемъ ди́внымъ.</p>
<p>к҃з. Серде́чнагѡ безмо́лвїѧ се́й ѡ҆́бразъ, чи́нъ и҆ примѣ́ръ да бꙋ́детъ тѝ при́снѡ, а҆́ще хо́щеши подвиза́тисѧ, ма́лое живо́тное, паꙋ́къ. А҆́ще же нѝ, не безмо́лвствꙋеши є҆щѐ, ꙗ҆́коже подоба́етъ ᲂу҆мо́мъ. То́й ᲂу҆́бѡ ма̑лыѧ ло́витъ мꙋ́хи, ты́ же, а҆́ще та́кѡ, ꙗ҆́коже и҆ то́й дꙋше́ю трꙋдѧ́сѧ безмо́лвствꙋеши, не преста́неши при́снѡ ᲂу҆бива́ти младе́нцы вавѷлѡ́нскїѧ, за кото́рое ᲂу҆бі́йство ᲂу҆блажа́ешисѧ дх҃омъ ст҃ы́мъ чрез̾ дв҃да.<footnote lang="cu">Ѱал. рл҃ѕ, ст. ѳ҃.</footnote></p>
<p>к҃и. Ꙗ҆́коже не мо́щно чермно́мꙋ мо́рю на тве́рди ꙗ҆ви́тисѧ посредѣ̀ ѕвѣ́здъ, и҆ ꙗ҆́коже не мо́щно человѣ́кꙋ на землѝ ѡ҆бходѧ́щꙋ <anchor type="page" number="264"/> не дыха́ти во́здꙋхомъ си́мъ: та́кѡ не мо́щно ѡ҆чи́стити се́рдце на́ше ѿ стра́стныхъ по́мыслѡвъ, и҆ ѿгна́ти ᲂу҆́мныхъ врагѡ́въ ѿ негѡ̀, без̾ ча́стагѡ призыва́нїѧ і҆и҃са хрⷭ҇та̀.</p>
<p>к҃ѳ. А҆́ще со смиренномꙋ́дрїемъ и҆ па́мѧтїю сме́рти, и҆ самоꙋкоре́нїемъ, и҆ сопротивле́нїемъ, и҆ призыва́нїемъ і҆и҃са хрⷭ҇та̀ трꙋжда́ющисѧ всегда̀ въ се́рдцѣ твое́мъ, и҆ тѣ́снымъ, но радостотво́рнымъ и҆ сла́достнымъ пꙋте́мъ мы́сленнымъ, по всѧ́къ де́нь съ си́ми ѻ҆рꙋ́жїѧми ше́ствꙋеши тре́звеннѣ: во видѣ̑нїѧ ст҃а́ѧ ст҃ы́хъ вни́деши, и҆ просвѣти́шисѧ та́инствы глꙋбо́кими ѿ хрⷭ҇та̀, въ не́мже сокрѡ́вища премꙋ́дрости и҆ ра́зꙋма сокровє́нна, въ не́мже живе́тъ всѧ́ко и҆сполне́нїе бж҃ества̀ тѣле́снѣ.<footnote lang="cu">Колос. гл. в҃, ст. г҃.</footnote> Ѡ҆щꙋти́ши бо по і҆и҃сѣ, ꙗ҆́кѡ дх҃ъ ст҃ы́й вни́де въ дꙋ́шꙋ твою̀, ѿ негѡ́же ᲂу҆́мъ человѣ́чь просвѣща́етсѧ зрѣ́ти ѿкрове́ннымъ лице́мъ. Никто́же глаго́летъ гдⷭ҇а і҆и҃са, то́чїю дх҃омъ ст҃ы́мъ,<footnote lang="cu">а҃ Кор. гл. в҃і, ст. г҃.</footnote> речѐ гдⷭ҇ь, ᲂу҆вѣрѧ́ѧ си́рѣчь и҆́щꙋщаго та́инственнѣ є҆го̀.</p>
<p>л҃. Ѻ҆ба́че и҆ сїѐ вѣ́дѣти подоба́етъ любоꙋчє́нымъ, ꙗ҆́кѡ зави́стнїи бѣ́си мно́жицею и҆ сокрыва́ютъ и҆ сокраща́ютъ въ на́съ ᲂу҆́мнꙋю бра́нь, зави́дѧще на́мъ лю́тїи, по́льзы ра́ди, ꙗ҆́же ѿ бра́ни, и҆ разꙋмѣ́нїѧ, и҆ восхожде́нїѧ къ бг҃ꙋ, да ѡ҆безпеча́лившымсѧ на́мъ внеза́пꙋ ᲂу҆́мъ на́шъ восхи́тѧтъ, и҆ невнима́тельными нѣ́какѡ къ помыслѡ́мъ па́ки на́съ содѣ́лаютъ. Коне́цъ бо и҆̀мъ непрестаю́щїй и҆ по́двигъ промышлѧ́етсѧ, ѿню́дъ не ѡ҆ставлѧ́ти се́рдце на́ше внима́тельнымъ, вѣ́дѧще собира́емое ѿтꙋ́дꙋ бога́тство дꙋшѣ̀. Но мы̀ тогда̀, съ воспомина́нїемъ гдⷭ҇а на́шегѡ і҆и҃са хрⷭ҇та̀, да простира́емсѧ на дꙋхѡ́внаѧ видѣ̑нїѧ, и҆ бра́нь па́ки на ᲂу҆́мъ да восхо́дитъ: то́чїю по совѣ́тꙋ, да та́кѡ рекꙋ̀, самогѡ̀ гдⷭ҇а, и҆ со смире́нїемъ мно́гимъ всѧ̑ да твори́мъ.</p>
<p>л҃а. Подоба́етъ ᲂу҆̀бо на́мъ, во ѻ҆бщежи́тїи пребыва́ющымъ, доброво́льнымъ и҆зволе́нїемъ и҆ бо́дрымъ се́рдцемъ всю̀ во́лю свою̀ ѿсѣка́ти пред̾ настоѧ́телемъ, и҆ та́кѡ бг҃ꙋ вспомоществꙋ́ющꙋ, благоѡбꙋ́здываємы и҆ са́ми нѣ́какѡ быва́емъ, и҆ невѡ́льны. Хи́трость <anchor type="page" number="265"/> же въ се́мъ и҆мѣ́ти подоба́етъ, да не же́лчїю смꙋща́емсѧ и҆ ꙗ҆́рость на́шꙋ безслове́снѣ и҆ чрез̾есте́ственнѣ дви́жимъ, и҆ та́кѡ бездерзновє́нны на неви́димꙋю бра́нь ѡ҆брѧ́щемсѧ. Ѡ҆бы́кла бо є҆́сть во́лѧ на́ша, не ѿсѣка́ема на́ми доброво́льнѣ, гнѣ́ватисѧ на начина́ющихъ принꙋжде́ннѣ ѻ҆́нꙋю ѿсѣка́ти: и҆ ѿ сегѡ̀ ᲂу҆́бѡ ꙗ҆́рость ѕлѧ́щаѧсѧ подви́гшисѧ, погꙋблѧ́етъ разꙋмѣ́нїе бра́ни, є҆́же є҆два̀ кто̀ со мно́гимъ трꙋдо́мъ стѧжа́ти возмо́же. Растли́тельна бо ꙗ҆́рость є҆́сть є҆сте́ственнѡ, а҆́ще на по́мыслы подви́гнетсѧ бѣсѡ́вскїѧ, растлѣва́етъ и҆ погꙋблѧ́етъ и҆̀хъ: а҆́ще же па́ки на человѣ́ки возмꙋти́тсѧ, растлѣва́етъ и҆ та́кѡ благі̑ѧ по́мыслы въ на́съ. Ꙗ҆́рость, а҆́ще слꙋчи́тсѧ, ви́ждꙋ, ꙗ҆́кѡ растлѣва́етъ всѣ̀ по́мыслы, а҆́ще лꙋка̑выѧ, а҆́ще ли и҆ пра̑выѧ. Ѻ҆рꙋ́жїе бо ѿ бг҃а, и҆ лꙋ́къ на́мъ дае́тсѧ, а҆́ще не ᲂу҆де́рживаетсѧ во ѻ҆бои́хъ. Хотѧ́ же и҆ разли́чнѣ дѣ́йствꙋетъ, но гꙋби́тельна є҆́сть. А҆́зъ бо вѣ́мъ и҆ пса̀ де́рзка ра́внѡ съ во́лки растлѣва́юща ѻ҆́вцы.</p>
<p>л҃в. Си́це подоба́ше бѣ́гати дерзнове́нїѧ, ꙗ҆́кѡ ꙗ҆́да а҆́спїдова, и҆ ѿвраща́тисѧ многоглаго́ланїй, ꙗ҆́кѡ ѕмі̑й и҆ порожде́нїй ѕмїи́ныхъ, ѕѣлѡ̀ могꙋ́щымъ си́мъ ско́рѡ превестѝ въ соверше́нное забве́нїе внꙋ́трєнїѧ бра̑ни, низвестѝ дꙋ́шꙋ ѿ высо́кїѧ ра́дости, ꙗ҆́же ѿ чистоты̀ серде́чныѧ. Противлѧ́етсѧ бо проклѧ́тое забве́нїе внима́нїю, ꙗ҆́кѡ вода̀ ѻ҆гню̀, и҆ си́льный вра́гъ ѻ҆́номꙋ по всѧ́къ де́нь быва́етъ. Ѿ забве́нїѧ бо въ нерадѣ́нїе прихо́димъ, ѿ нерадѣ́нїѧ же въ презрѣ́нїе и҆ ᲂу҆ны́нїе, и҆ безмѣ̑стныѧ по́хѡти. И҆ та́кѡ па́ки возвраща́емсѧ вспѧ́ть, и҆́мже ѡ҆́бразомъ пе́съ на свою̀ блево́тинꙋ. Бѣжи́мъ ᲂу҆̀бо дерзнове́нїѧ, ꙗ҆́кѡ ꙗ҆́да сме́ртнагѡ. Ѕло́е же стѧжа́нїе забве́нїѧ, и҆ ꙗ҆̀же ѿ тогѡ̀ и҆сцѣлѧ́етъ вельмѝ ѻ҆па́сное хране́нїе ᲂу҆ма̀, и҆ ча́стое призыва́нїе гдⷭ҇а на́шегѡ і҆и҃са бг҃а, без̾ негѡ́ бо не мо́жемъ твори́ти ничесѡ́же.</p>
<p>л҃г. Не вмѣсти́тельно, и҆ не мо́щно со ѕмїе́мъ дрꙋ́жество и҆мѣ́ти, и҆ въ нѣ́дрѣхъ є҆го̀ носи́ти: нижѐ мо́щно тѣ́лꙋ всѧ́чески ласка́ти, ᲂу҆гожда́ти и҆ люби́ти ѻ҆́ное, кромѣ̀ потре́бныхъ и҆ нꙋ́ждныхъ, и҆ вкꙋ́пѣ прилѣжа́ти добродѣ́тели небе́сной. Є҆сте́ственно бо томꙋ̀ грѣ́ющаго ᲂу҆ѧзвлѧ́ти, а҆ семꙋ̀ ѡ҆сквернѧ́ти <anchor type="page" number="266"/> сластьмѝ ᲂу҆гожда́ющаго. Въ не́мже тѣ́ло согрѣша́етъ, за то̀ ра́нами да мꙋ́читсѧ ча́стѡ и҆ безпоща́днѡ, ꙗ҆́кѡ ра́бъ бѣгле́цъ сла́дкагѡ вїна̀ ᲂу҆пи́выйсѧ, да разꙋмѣ́етъ наказꙋ́ющаго господи́на, да не корче́мствꙋетъ, да разꙋмѣ́етъ госпожꙋ̀ нетлѣ́ннꙋю тлѣ́нный ка́лъ, раба̀ и҆ нетопы́рь. Да́же до сме́рти да не ᲂу҆пова́еши на пло́ть твою̀. Хотѣ́нїе бо, глаго́летъ, пло́ти, вражда̀ на бг҃а. Зако́нꙋ бо бж҃їю не покарѧ́етсѧ. И҆ пло́ть похотствꙋ́етъ на дꙋ́ха. Живꙋ́щїи же во пло́ти бг҃ꙋ ᲂу҆годи́ти не мо́гꙋтъ: мы́ же нѣ́смы во пло́ти, но въ дꙋ́сѣ.<footnote lang="cu">Ри́мл. гл. и҃, ст. з҃ и҆ ѳ҃.</footnote></p>
<p>л҃д. Мꙋ́дрости є҆́сть дѣ́ло, при́снѡ воздвиза́ти ꙗ҆́ростнꙋю си́лꙋ дꙋшѝ къ соплете́нїю внꙋ́треннїѧ бра́ни, и҆ къ самоꙋкоре́нїю: цѣломꙋ́дрїѧ же, возбꙋжда́ти слове́снꙋю къ трезвѣ́нїю соверше́нномꙋ и҆ ча́стомꙋ, и҆ видѣ́нїю дꙋхо́вномꙋ: пра́вды же, ᲂу҆правлѧ́ти жела́тельнꙋю къ добродѣ́тели и҆ бг҃ꙋ: мꙋ́жества же, пѧ́ть чꙋ́вствъ пра́вити и҆ содержа́ти, да не ѡ҆сквернѧ́етсѧ внꙋ́треннїй на́шъ человѣ́къ ѻ҆́ными, си́рѣчь се́рдце, и҆ внѣ́шнїй, си́рѣчь тѣ́ло.</p>
<p>л҃є. На і҆и҃ли велелѣ́пота є҆гѡ̀,<footnote lang="cu">Ѱал. ѯ҃з, ст. л҃є.</footnote> на ᲂу҆мѣ̀ зрѧ́щемъ добро́тꙋ сла́вы самагѡ̀ бг҃а, є҆ли́кѡ мо́щно, и҆ си́ла є҆гѡ̀ на ѻ҆́блацѣхъ, въ дꙋша́хъ свѣтозра́чныхъ, взира́ющихъ во ᲂу҆́трїи на сѣдѧ́щаго ѻ҆деснꙋ́ю ѻ҆ц҃а̀ ѡ҆зарѧ́ющаго и҆̀хъ: ꙗ҆́коже со́лнце чи̑стыѧ ѻ҆блака̀ лꙋча́ми ѡ҆зарѧ́ющее любе́знѣ показꙋ́етъ ѧ҆̀.</p>
<p>л҃ѕ. Согрѣша́ѧй є҆ди́нъ, глаго́летъ бж҃е́ственное писа́нїе, погꙋби́тъ благосты́ню мно́гꙋ,<footnote lang="cu">Є҆кклес. гл. ѳ҃, ст. и҃і.</footnote> и҆ согрѣша́ѧй ᲂу҆́мъ погꙋблѧ́етъ въ предпи́санной главѣ̀ пока́занное питїѐ, и҆ бра́шно безсме́ртное.</p>
<p>л҃з. Нѣ́смы самѱѡ́на си́льнѣйшїи, ни соломѡ́на премꙋ́дрѣйшїи, ни даві́да бж҃е́ственнагѡ разꙋ́мнѣйшїи, ни па́че верхо́внагѡ петра̀, бг҃а лю́бѧщїи. Да не надѣ́емсѧ ᲂу҆̀бо на сѧ̀. Глаго́летъ бо писа́нїе, надѣ́ѧйсѧ на себѐ, паде́тъ паде́нїемъ ди́внымъ.</p>
<p>л҃и. Наꙋ́чимсѧ ѿ хрⷭ҇та̀ смиренномꙋ́дрїю, ѿ даві́да ка́ѧтисѧ, а҆ ѿ петра̀ пла́кати ѡ҆ слꙋча́ющихсѧ, но не ѿчаѧва́тисѧ по ѡ҆́бразꙋ самѱѡ́на, і҆ꙋ́ды и҆ ѕѣлѡ̀ премꙋ́драгѡ соломѡ́на.</p>
<anchor type="page" number="267"/>
<p>л҃ѳ. Дїа́волъ, ꙗ҆́кѡ ле́въ рыка́ѧ хо́дитъ и҆скі́й кого̀ поглоти́ти, со свои́ми си́лами. Да никогда̀ ᲂу҆́бѡ серде́чное всегда́шнее внима́нїе, и҆ трезвѣ́нїе, и҆ противорѣ́чїе, и҆ моли́тва ко хрⷭ҇тꙋ̀ і҆и҃сꙋ бг҃ꙋ на́шемꙋ ѡ҆скꙋдѣва́ютъ. Лꙋ́чшїѧ бо по́мощи, кромѣ̀ і҆и҃са, не ѡ҆брѧ́щеши во все́й жи́зни твое́й. То́й бо є҆ди́нъ гдⷭ҇ь вѣ́сть, ꙗ҆́кѡ бг҃ъ, бѣсѡ́вскїѧ кова̑рства, кѡ́зни и҆ лꙋка̑вствїѧ.</p>
<p>м҃. дꙋша̀ ᲂу҆̀бо да ᲂу҆пова́етъ на хрⷭ҇та̀, и҆ мо́литъ є҆го̀, и҆ ѿню́дъ да не страши́тсѧ. Не є҆ди́на бо бо́ретсѧ, но со стра́шнымъ цр҃е́мъ і҆и҃сомъ хрⷭ҇то́мъ, творце́мъ всѣ́хъ сꙋ́щихъ безтѣле́сныхъ и҆ тѣле́сныхъ, ви́димыхъ и҆ неви́димыхъ.</p>
<p>м҃а. Ꙗ҆́коже бо до́ждь, є҆ли́кѡ мно́жае на зе́млю схо́дитъ, толи́кѡ и҆ зе́млю ᲂу҆мѧгча́етъ: си́це и҆ зе́млю се́рдца на́шегѡ и҆́мѧ хрⷭ҇то́во ѿ на́съ призыва́емо радостотвори́тъ и҆ весели́тъ, є҆ли́кѡ частѣ́йше без̾ пѡ́мыслъ призыва́етсѧ.</p>
<p>м҃в. Добро́ же и҆ сїѐ неискꙋ̑снымъ вѣ́дѣти, ꙗ҆́кѡ врагѡ́въ безпло́тныхъ и҆ неви́димыхъ, ѕложела́тельныхъ, мꙋ́дрыхъ на ѡ҆ѕлобле́нїе, ско́рыхъ и҆ ле́гкихъ, и҆ и҆скꙋсобра́нныхъ, лѣ́ты ѿ а҆да́ма, и҆ да́же до ны́нѣ, ни є҆ди́нымъ и҆ны́мъ ѡ҆́бразомъ не мо́жемъ мы̀ дебе́лые, и҆ тѣ́ломъ, и҆ мꙋдрова́нїемъ къ землѣ̀ растꙋ́щїе, побѣди́ти, ра́звѣ непреста́ннымъ трезвѣ́нїемъ ᲂу҆ма̀, и҆ призыва́нїемъ і҆и҃са хрⷭ҇та̀ бг҃а и҆ творца̀ на́шегѡ. И҆ неискꙋ̑снымъ въ моли́твѣ і҆и҃съ хрⷭ҇то́вой, да бꙋ́дꙋтъ сїѧ̑ ᲂу҆вѣща́нїемъ, є҆́же и҆скꙋси́ти и҆ разꙋмѣ́ти до́брое: и҆скꙋ̑снымъ же дѣѧ́нїе, и҆ и҆скꙋше́нїе, и҆ поко́й бла́гъ, є҆́сть до́брый ѡ҆́бразъ и҆ ᲂу҆чи́тель.</p>
<p>м҃г. Ꙗ҆́коже ѻ҆троча̀ ма́ло и҆ нелꙋка́во, мечта̑нїѧ творѧ́ща нѣ́коего зрѧ̀, весели́тсѧ, и҆ послѣ́дꙋетъ мечта̑нїѧ творѧ́щемꙋ ѿ безѕло́бїѧ: си́це и҆ дꙋша̀ на́ша проста̀ нѣ́какѡ сꙋ́щи и҆ блага̀, та́кѡ ѿ блага́гѡ влⷣки своегѡ̀ созда́вшисѧ, ᲂу҆веселѧ́етсѧ прило́гами дїа́вола мечта́тельными, и҆ прельща́ема притека́етъ къ го́ршемꙋ, а҆́ки къ добрꙋ̀: и҆ си́це мѣша́етъ своѧ̑ по́мыслы съ мечта́нїемъ бѣсо́вскагѡ прило́га. А҆́ще слꙋчи́тсѧ жены̀ благоѡбра́зныѧ лицѐ, и҆лѝ и҆́нное что̀ ѿ за́повѣдей хрⷭ҇то́выхъ всѧ́кѡ запреще́нное: жела́етъ, ка́кѡ бы ᲂу҆хи́тритисѧ, дабы̀ произвестѝ въ дѣ́ло <anchor type="page" number="268"/> ꙗ҆́вльшꙋюсѧ є҆́й красотꙋ̀: и҆ тогда̀ сложи́вшисѧ со дїа́воломъ къ дѣ́лꙋ приво́дитъ, посре́дствомъ тѣ́ла, ꙗ҆́вльшеесѧ є҆́й беззако́нїе въ помышле́нїи, къ ѡ҆сꙋжде́нїю своемꙋ̀.</p>
<p>м҃д. Сїѧ̀ є҆́сть хи́трость лꙋка́вагѡ, и҆ си́ми стрѣла́ми ᲂу҆ѧзвлѧ́етъ ѻ҆́нъ всѧ́кꙋю дꙋ́шꙋ. И҆ сегѡ̀ ра́ди не без̾ѻпа́сно: пре́жде мно́гагѡ и҆скꙋше́нїѧ бра́ннагѡ ᲂу҆ма̀, позволѧ́ти по́мыслѡмъ входи́ти въ се́рдце на́ше, въ нача́лѣ наипа́че. Занѐ є҆щѐ дꙋша̀ на́ша ᲂу҆слажда́етсѧ бѣсо́вскими прило́гами, и҆ весели́тсѧ и҆ послѣ́дꙋетъ и҆̀мъ. Но подоба́етъ то́чїю разꙋмѣва́ти по́мыслы, и҆ а҆́бїе ѿсѣка́ти ѻ҆́ныѧ въ нахожде́нїи и҆ прило́гѣ. Є҆гда́ же закоснѣ́въ ᲂу҆́мъ, въ ди́внѣмъ се́мъ дѣ́лѣ ѡ҆бꙋ́читсѧ и҆ ᲂу҆разꙋмѣ́етъ, непреста́ннѡ бꙋ́детъ навыка́ти бра́ни, дабы̀ и҆́стиннѡ и҆ разꙋмѣва́ти ѻ҆́ныѧ, и҆ ꙗ҆́коже проро́къ глаго́летъ, ᲂу҆до́бь мощѝ є҆мꙋ̀ ᲂу҆де́рживати ма́лыѧ ли́сы: тогда̀ вѣ́домѡ мо́жетъ ѡ҆ставлѧ́ти ѻ҆́ныѧ и҆ ѡ҆блича́ти.</p>
<p>м҃є. Ꙗ҆́коже не мо́щно по є҆ди́номꙋ кана́лꙋ и҆ ѻ҆гню̀ и҆ водѣ̀ проходи́ти: си́це не мо́щно въ се́рдце грѣхꙋ̀ вни́ти, а҆́ще не толкне́тъ пе́рвѣе во две́рь се́рдца мечта́нїемъ лꙋка́вагѡ прило́га.</p>
<p>м҃ѕ. Пе́рвое, є҆́сть прило́гъ: второ́е, сочета́нїе, си́рѣчь смѣ́шєны быва́ютъ по́мыслы на́ши, и҆ лꙋка́выхъ бѣсѡ́въ: тре́тїе, сложе́нїе, како́е подоба́етъ бы́ти междꙋ̀ ѻ҆бои́ми по́мыслами ѕлѣ̀ совѣщава́ющимисѧ: четве́ртое же, є҆́сть чꙋ́вственное дѣѧ́нїе, си́рѣчь грѣ́хъ. А҆́ще бо внима́етъ ᲂу҆́мъ тре́звеннѣ, и҆ противорѣ́чїемъ и҆ призыва́нїемъ гдⷭ҇а і҆и҃са ѿгонѧ́етъ прило́гъ въ нахожде́нїи: послѣ̑дꙋющаѧ за тѣ́мъ пра̑здна пребыва́ютъ. Оу҆́мъ бо лꙋка́вый, безпло́тенъ сы́й, не и҆на́че мо́жетъ прельсти́ти дꙋ́шꙋ, то́чїю мечта́нїемъ и҆ по́мыслы. И҆ ѡ҆ прило́гѣ дв҃дъ глаго́летъ: Воꙋ́трїѧ и҆збива́хъ, и҆ послѣ̑дꙋющаѧ.<footnote lang="cu">Ѱал. р҃, ст. и҃.</footnote> Ѡ҆ сложе́нїи же вели́кїй мѡѷсе́й глаго́летъ: И҆ не приложи́тсѧ и҆̀мъ.</p>
<p>м҃з. Оу҆́мъ ᲂу҆мꙋ̀ неви́димѡ ко бра́ни соплета́етсѧ, бѣсо́вскїй ᲂу҆́мъ на́шемꙋ. И҆ сегѡ̀ ра́ди потре́ба и҆з̾ глꙋбины̀ по всѧ́къ ча́съ <anchor type="page" number="269"/> вопи́ти ко хрⷭ҇тꙋ̀ дабы̀ ѿгна́лъ бѣсо́вскїй ᲂу҆́мъ, побѣди́тєльнаѧ же на́мъ дарова́лъ, ꙗ҆́кѡ человѣколю́бецъ.</p>
<p>м҃и. Ѡ҆́бразъ безмо́лвїѧ серде́чнагѡ да бꙋ́детъ тѝ содержа́щїй зерца́ло, и҆ въ него̀ взира́ющїй. И҆ тогда̀ ᲂу҆́зриши ᲂу҆́мнѣ написꙋ́ємаѧ въ се́рдцѣ твое́мъ лꙋка̑ваѧ и҆ блага̑ѧ.</p>
<p>м҃ѳ. Блюдѝ при́снѡ ни є҆ди́нагѡ по́мысла не и҆мѣ́ти въ се́рдце твое́мъ, ни безсло́внагѡ, нижѐ благосло́внагѡ, да та́кѡ ᲂу҆до́бь познава́еши и҆ноплеме́нники, си́рѣчь є҆гѵ́пєтскїѧ пе́рвенцы.</p>
<p>н҃. Ко́ль бла́га, сла́достна, свѣтла̀ и҆ прїѧ́тна, вседобра̀, ꙗ҆снозра́чна и҆ красна̀ добродѣ́тель трезвѣ́нїе, ѿ тебѐ, хрⷭ҇тѐ, благоꙋправлѧ́емаѧ, и҆ ѿ бо́драгѡ человѣ́ческагѡ ᲂу҆ма̀ во смире́нїи мно́гомъ проходи́маѧ! Простира́етъ бо да́же до мо́рѧ и҆ бе́здны видѣ́нїй ро́ждїе своѐ, и҆ да́же до рѣ́къ та̑инъ сла́достныхъ и҆ бж҃е́ственныхъ ѿра́сли своѧ̑: и҆ напаѧ́етъ ᲂу҆́мъ, давнѡ̀ сожже́нный нече́стїемъ ѿ сла́ности по́мыслѡвъ лꙋка́выхъ дꙋхѡ́въ, и҆ ѿ ѕлоꙋ́мнагѡ мꙋдрова́нїѧ пло́ти, є҆́же є҆́сть сме́рть.</p>
<p>н҃а. Трезвѣ́нїе ᲂу҆подо́бисѧ лѣ́ствицѣ і҆а́кѡвлевой, на не́йже бг҃ъ пребыва́етъ, и҆ а҆́гг҃ли восхо́дѧтъ. И҆стреблѧ́етъ бо и҆з̾ на́съ всѧ́кꙋю ѕло́бꙋ. Ѻ҆но́ бо ѿсѣка́етъ многосло́вїе, поноше́нїе и҆ клеветꙋ̀, и҆ всѧ̑ чꙋ́вствєннаѧ ѕла̑ѧ порѧ́дꙋ, не терпѧ̀ за сїѧ̑ нижѐ на ма́лое вре́мѧ лиша́тисѧ своеѧ̀ сла́дости.</p>
<p>н҃в. Сїе́ же ᲂу҆се́рднѡ, бра́тїѧ моѧ̑, да прохо́димъ: и҆ во видѣ́нїѧхъ тогѡ̀ чи́стымъ по́мысломъ ѡ҆ хрⷭ҇тѣ̀ і҆и҃сѣ парѧ́ще, да возбꙋжда́емсѧ къ созерца́нїю согрѣше́нїй на́шихъ и҆ житїѧ̀ пре́жнѧгѡ, да воспомина́нїемъ грѣхѡ́въ на́шихъ сокрꙋша́еми и҆ смирѧ́еми, непреста́ннꙋю и҆мѣ́емъ по́мощь ѿ і҆и҃са хрⷭ҇та̀ бг҃а на́шегѡ на неви́димꙋю бра́нь. Лиши́вшесѧ бо по́мощи і҆и҃совой го́рдостїю, и҆лѝ тщесла́вїемъ, и҆лѝ самолю́бїемъ, лиши́хомсѧ чистоты̀ серде́чныѧ, є҆́юже познае́тъ человѣ́къ бг҃а. Пе́рвое бо быва́етъ вино́ю втора́гѡ, ꙗ҆́коже ѡ҆бѣща́нїе и҆сполне́нїѧ.</p>
<p>н҃г. Оу҆́мъ, не лѣнѧ́йсѧ ѡ҆ сокрове́ннѣмъ свое́мъ дѣ́ланїи, съ про́чими благи́ми, ꙗ҆̀же ѿ всегда́шнѧгѡ хране́нїѧ ѡ҆брѧ́щетъ и҆ пѧ́ть чꙋ́вствъ тѣле́сныхъ пра́здны ѿ внѣ́шнихъ ѕѡ́лъ. И҆́бо <anchor type="page" number="270"/> добродѣ́тели свое́й трезвѣ́нно вы́нꙋ вне́млѧ, и҆ помышле́нїѧми благи́ми ᲂу҆слажда́тисѧ жела́ѧ, нете́рпитъ крадѡ́мымъ бы́ти ѿ пѧтѝ чꙋ́вствъ, веще́ствєннымъ и҆ сꙋ́єтнымъ помыслѡ́мъ въ него̀ входѧ́щымъ, но разꙋмѣ́въ и҆́хъ пре́лесть, внꙋ́трь себѐ вельмѝ сокрыва́етъ и҆̀хъ.</p>
<p>н҃д. Пребыва́й въ ра́зꙋмѣ, и҆ не ᲂу҆трꙋди́шисѧ во и҆скꙋше́нїѧхъ: ѿѻнꙋ́дꙋже ѿходѧ̀ терпѝ находѧ̑щаѧ.</p>
<p>н҃є. Ꙗ҆́коже ѕлѣ̀ пита́ющымсѧ по́льзꙋетъ го́рькаѧ пелы́нь: си́це ѕлонра̑внымъ по́льзꙋетъ ѕла̑ѧ страда́ти.</p>
<p>н҃ѕ. А҆́ще не хо́щеши ѕлострада́ти, нижѐ ѕло̀ твори́ти жела́й. Поне́же сїѐ ѻ҆́номꙋ непрестꙋ́пнѡ послѣ́дꙋетъ. Є҆́же бо сѣ́етъ кто̀, то̀ и҆ по́жнетъ. Во́лею ᲂу҆̀бо ѕла̑ѧ сѣ́юще, и҆ нево́лею жнꙋ́ще, пра́вдѣ бж҃їей диви́тисѧ до́лжны є҆смы̀.</p>
<p>н҃з. Ѡ҆слѣплѧ́етсѧ ᲂу҆́мъ ѿ тре́хъ си́хъ страсте́й: ѿ сребролю́бїѧ, глаго́лю, тщесла́вїѧ и҆ сла́сти.</p>
<p>н҃и. Ра́зꙋмъ и҆ вѣ́ра, совоспи́танники є҆стества̀ на́шегѡ, не ѿ чегѡ̀ и҆но́гѡ, то́чїю ѿ ѻ҆́ныхъ притꙋпи́шасѧ.</p>
<p>н҃ѳ. Ꙗ҆́рость и҆ гнѣ́въ, бра̑ни и҆ ᲂу҆бі̑йства, и҆ всѧ̑ прѡ́чаѧ ѕла̑ѧ порѧ́дꙋ, ѿ ѻ҆́ныхъ въ человѣ́цѣхъ ѕѣлѡ̀ ᲂу҆крѣпи́шасѧ.</p>
<p>ѯ҃. Невѣ́дꙋющїй и҆́стины, нижѐ и҆́стиннѡ вѣ́ровати мо́жетъ: вѣ́дѣнїе бо по є҆стествꙋ̀ предварѧ́етъ вѣ́рꙋ. И҆́бо речє́ннаѧ въ писа́нїи реко́шасѧ, не да разꙋмѣ́емъ то́чїю, но да и҆ сотвори́мъ ѻ҆́ныѧ.</p>
<p>ѯ҃а. Начне́мъ ᲂу҆̀бо дѣ́ло. Си́це бо послѣ́довательнѣ преспѣва́юще ѡ҆брѧ́щемъ, ꙗ҆́кѡ на бг҃а ᲂу҆пова́нїе, и҆ тве́рдаѧ вѣ́ра, и҆ разꙋмѣ́нїе внꙋ́треннее, и҆ и҆збавле́нїе и҆скꙋше́нїй, и҆ дарѡ́въ подаѧ̑нїѧ, и҆ и҆сповѣ́данїе серде́чное, и҆ сле́зы прилѣ̑жны ѿ моли́твы вѣ̑рнымъ прихо́дѧтъ. Не то́чїю же сїѧ̑, но и҆ находѧ́щихъ скорбе́й терпѣ́нїе, и҆ и҆́скреннее бли́жнемꙋ ѡ҆ставле́нїе, и҆ зако́на дꙋхо́внагѡ позна́нїе, и҆ пра́вды бж҃їѧ ѡ҆брѣ́тенїе, и҆ дх҃а ст҃а́гѡ наи́тїе, и҆ дꙋхо́вныхъ сокро́вищъ подаѧ́нїе, и҆ всѧ̑, є҆ли̑ка ѡ҆бѣтова̀ бг҃ъ пода́ти вѣ̑рнымъ человѣ́кѡмъ и҆ здѣ̀, и҆ въ бꙋ́дꙋщемъ вѣ́цѣ. И҆ воѻбщѐ рещѝ: по ѡ҆́бразꙋ бж҃їю не мо́жно дꙋшѣ̀ ꙗ҆ви́тисѧ, <anchor type="page" number="271"/> а҆́ще не дарова́нїемъ бж҃їимъ и҆ вѣ́рою, со мно́гимъ смиренномꙋ́дрїемъ, и҆ не съ разсѣ́ѧнною моли́твою въ по́мыслѣ человѣ́кꙋ пребыва́ющꙋ.</p>
<p>ѯ҃в. Ве́лїе вои́стиннꙋ бла́го ѿ и҆скꙋ́са прїѧ́хомъ, є҆́же при́снѡ призыва́ти гдⷭ҇а і҆и҃са на мы́слєнные сꙋпоста́ты хотѧ́щемꙋ се́рдце своѐ ѡ҆чи́стити. И҆ ви́ждь, ка́кѡ согла́сно сло́во, ѿ и҆скꙋ́са мно́ю рече́нное, со свидѣ́тельствами писа́нїѧ. Гото́висѧ, глаго́летъ ѻ҆́но, і҆зра́илю, призыва́ти и҆́мѧ гдⷭ҇а твоегѡ̀. И҆ а҆пⷭ҇лъ: Непреста́ннѡ моли́тесѧ.<footnote lang="cu">а҃ Сол. гл. є҃, ст. з҃і.</footnote> И҆ гдⷭ҇ь на́шъ глаго́летъ: Не мо́жете твори́ти без̾ менѐ ничесѡ́же. Пребыва́ѧй во мнѣ̀, и҆ а҆́зъ въ не́мъ, то́й сотвори́тъ пло́дъ мно́гъ. И҆ па́ки: А҆́ще кто̀ не пребꙋ́детъ во мнѣ̀, и҆зве́ржетсѧ во́нъ, ꙗ҆́коже розга̀.<footnote lang="cu">І҆ѡан. гл. є҃і, ст. є҃ и҆ ѕ҃.</footnote> Ве́лїе бла́го моли́тва, и҆ бла́гъ всѣ́хъ содержа́нїе, ꙗ҆́кѡ ѡ҆чища́етъ се́рдце, въ не́мже бг҃ъ ꙗ҆влѧ́етсѧ вѣ̑рнымъ.</p>
<p>ѯ҃г. Ве́щь смиренномꙋ́дрїѧ, поне́же высокотво́рна є҆́сть по є҆стествꙋ̀, и҆ бг҃олюбе́зна, и҆ потреби́тельна всѣ́хъ почтѝ въ на́съ ѕѡ́лъ бг҃оненави́стныхъ, си́хъ ра́ди є҆сте́ственнѡ є҆́сть не ᲂу҆добоѡбрѣта́ема, и҆ ᲂу҆до́бь ѡ҆брѧ́щеши во є҆ди́номъ человѣ́цѣ мно́гихъ добродѣ́телей дѣ́ланїѧ нѣ̑кїѧ ча̑стныѧ, взыска́въ же въ не́мъ вонѝ смире́нїѧ є҆два̀ ѡ҆брѧ́щеши. Сегѡ̀ ра́ди потре́бно мно́гое тща́нїе, дабы̀ стѧжа́ти сїю̀ ве́щь. И҆́бо нечи́стымъ и҆ дїа́вола нарица́етъ писа́нїе: занѐ и҆сконѝ сїю̀ благꙋ́ю ве́щь смиренномꙋ́дрїѧ ѿри́нꙋ, и҆ го́рдость возлюбѝ. Сегѡ̀ ра́ди и҆ нечи́стымъ дꙋ́хомъ во все́мъ писа́нїи и҆менꙋ́етсѧ. Занѐ кꙋ́ю нечистотꙋ̀ плотскꙋ́ю мо́жетъ содѣ́лати совсѣ́мъ безтѣле́сный, и҆ безпло́тный, и҆ непостоѧ́нный, да нечи́стымъ ѿ сегѡ̀ глаго́летсѧ; Ꙗ҆́вѣ, ꙗ҆́кѡ за го́рдость нарече́сѧ нечи́стый, и҆ и҆з̾ чи́стагѡ и҆ свѣ́тлагѡ а҆́гг҃ла, ме́рзокъ ꙗ҆ви́сѧ. И҆ нечи́стъ пред̾ гдⷭ҇емъ всѧ́къ высокосе́рдый. Пе́рвый бо, глаго́летъ, грѣ́хъ є҆́сть го́рдость. Та́кѡ бо го́рдый фараѡ́нъ глаго́ла: бг҃а твоегѡ̀ не вѣ́мъ, и҆ і҆зра́илѧ не ѿпꙋщꙋ̀.<footnote lang="cu">И҆сх. гл. є҃, ст. в҃.</footnote></p>
<p>ѯ҃д. Сꙋ́ть же мнѡ́гїѧ дѣ̑йствїѧ ᲂу҆ма̀ могꙋ́щыѧ на́мъ благі́й да́ръ смиренномꙋ́дрїѧ сниска́ти, а҆́ще не неради́мъ ѡ҆ спасе́нїи <anchor type="page" number="276"/> на́шемъ: си́рѣчь, воспомина́нїе согрѣше́нїй въ словесѣ́хъ, и҆ дѣ́лѣхъ, и҆ помышле́нїи, и҆ прѡ́чаѧ мнѡ́гаѧ къ смиренномꙋ́дрїю слꙋ́жатъ, видѣ́нїемъ собира́ємаѧ. Твори́тъ же смире́нїе и҆́стинное и҆ сїѐ, что́бы бли́жнихъ и҆справлє́нїѧ по всѧ́къ ча́съ во ᲂу҆мѣ̀ ѡ҆браща́ти, и҆ дрꙋгі̑ѧ є҆сте́ствєнныѧ преимꙋ́щєства въ себѣ̀ возвели́чивати и҆ и҆стѧ́зовати дѣла̀ ѻ҆́ныхъ со свои́ми. И҆ си́це є҆гда̀ ви́дитъ ᲂу҆́мъ свою̀ хꙋ́дость, и҆ коли́кѡ ѿстои́тъ ѻ҆́нъ ѿ соверше́нства бра́тнѧ, тогда̀ зе́млю и҆ пе́пелъ человѣ́къ себѐ бы́ти помышлѧ́етъ, а҆ не человѣ́ка, но пса̀ нѣ́коего, ꙗ҆́кѡ пред̾ всѣ́ми сꙋ́щими на землѝ слове́сными людьмѝ во все́мъ лиша́ема и҆ недоста́точествꙋюща.</p>
<p>ѯ҃є. Глаго́летъ, ᲂу҆ста̀ хрⷭ҇то́вы, сто́лпъ це́ркви, вели́кїй ѻ҆те́цъ на́шъ васі́лїй: Ве́лїе посо́бїе къ томꙋ̀, дабы̀ не согрѣша́ти, є҆́же не впа́дати и҆ въ пред̾идꙋ́щїй де́нь въ та̑ѧжде, є҆́же разсꙋжда́ти на́мъ по и҆сполне́нїи днѧ̀ въ со́вѣсти на́шей сами́хъ себѐ, и҆ ꙗ҆̀же ѡ҆ себѣ̀, что̀ согрѣши́хомъ, и҆ что̀ пра́ведно сотвори́хомъ. Сїѐ и҆ і҆́ѡвъ творѧ́ше съ собо́ю, и҆ со ча́ды свои́ми. Повседне́внаѧ во словоистѧза́тєльства повсеча́стнѣ просвѣща́ютъ.</p>
<p>ѯ҃ѕ. И҆ дрꙋгі́й па́ки и҆з̾ бж҃е́ственныхъ мꙋдре́цъ речѐ: Нача́ло плодоно́сїѧ є҆́сть цвѣ́тъ, а҆ нача́ло дѣ́ланїѧ воздержа́нїе. Да возде́ржимсѧ ᲂу҆̀бо, и҆ сїѐ твори́мъ мѣ́рою и҆ вѣ́сомъ, ꙗ҆́коже ѻ҆тцы̀ поꙋча́ютъ, и҆ ве́сь де́нь двана́десѧти часѡ́въ во блюде́нїи ᲂу҆ма̀ да прохо́димъ. Си́це бо творѧ́ще, ѕло́бꙋ нꙋ́ждею нѣ́коею ᲂу҆гаси́ти и҆ ᲂу҆меньши́ти возмо́жемъ съ бг҃омъ. Занѐ нꙋ́ждею стѧжава́етсѧ добродѣ́тельное житїѐ, є҆гѡ́же ра́ди дае́тсѧ ца́рствїе небе́сное.</p>
<p>ѯ҃з. Пꙋ́ть къ ра́зꙋмꙋ є҆́сть безстра́стїе и҆ смире́нїе, без̾ ни́хже никто́же ᲂу҆́зритъ гдⷭ҇а.</p>
<p>ѯ҃и. Непреста́ннѡ трꙋжда́ющїйсѧ ѡ҆ внꙋ́треннѣмъ, цѣломꙋ́дрствꙋетъ: не то́чїю же сїѐ, но и҆ зри́тъ, и҆ бг҃осло́вствꙋетъ, и҆ мо́литсѧ. И҆ сїѐ є҆́сть, є҆́же глаго́летъ а҆пⷭ҇лъ: дꙋ́хомъ ходи́те, и҆ по́хѡти плотскі̑ѧ не соверша́йте.<footnote lang="cu">Гала́т. гл. є҃, ст. ѕ҃і.</footnote></p>
<anchor type="page" number="277"/>
<p>ѯ҃ѳ. Дꙋхо́внымъ пꙋте́мъ ше́ствовати невѣ́дꙋщїй, ѡ҆ стра́стныхъ помышле́нїѧхъ не твори́тъ попече́нїѧ и҆ и҆справле́нїѧ: но всѐ ᲂу҆праждне́нїе и҆мѣ́етъ плотско́е, и҆лѝ ѡ҆б̾ѧда́етсѧ, и҆лѝ похотствꙋ́етъ, и҆лѝ печа́литсѧ, и҆лѝ гнѣ́ваетсѧ и҆ памѧтоѕло́бствꙋетъ и҆ ѿсю́дꙋ ᲂу҆́мъ помрача́етъ, и҆лѝ безмѣ́рный по́двигъ ᲂу҆потреблѧ́етъ, и҆ смꙋща́етъ мы́сль.</p>
<p>ѻ҃. Веще́й жите́йскихъ ѿре́кшїйсѧ, си́рѣчь жены̀ и҆ и҆мѣ́нїѧ, и҆ про́чихъ, внѣ́шнѧго человѣ́ка сотвори́лъ и҆́нокомъ, а҆ не внꙋ́треннѧго є҆щѐ, є҆́же є҆́сть ᲂу҆́мъ: ѿре́кшїйсѧ же пристра́стныхъ по́мыслѡвъ, се́й є҆́сть и҆́стинный и҆́нокъ, и҆ внѣ́шнѧго человѣ́ка ᲂу҆до́бь твори́тъ и҆́нокомъ, а҆́ще кто̀ восхо́щетъ. Не ма́лый же по́двигъ, внꙋ́треннѧго человѣ́ка сотвори́ти и҆́нока.</p>
<p>ѻ҃а. Кто̀ ᲂу҆́бѡ є҆́сть въ ро́дѣ се́мъ, и҆́же совсѣ́мъ и҆зба́висѧ пристра́стныхъ по́мыслѡвъ, и҆ чи́стыѧ и҆ невеще́ственныѧ вы́нꙋ сподо́бисѧ моли́твы, є҆́же є҆́сть зна́менїе внꙋ́треннѧгѡ и҆́нока.</p>
<p>ѻ҃в. Мнѡ́гїѧ стра̑сти въ дꙋша́хъ на́шихъ сокры́ты: тогда́ же ѡ҆блича́ютсѧ, є҆гда̀ вины̀ ꙗ҆влѧ́ютсѧ.</p>
<p>ѻ҃г. Не всѐ ᲂу҆праждне́нїе и҆мѣ́й во ѡ҆бꙋче́нїи пло́ти, но предѣ́лъ поста́ви ѻ҆́номꙋ поси́льный по́двигъ, и҆ ве́сь ᲂу҆́мъ тво́й ко внꙋ́трєннимъ ѡ҆братѝ: тѣле́сное бо ѡ҆бꙋче́нїе вма́лѣ є҆́сть поле́зно, а҆ благоче́стїе на всѐ поле́зно є҆́сть.<footnote lang="cu">а҃ Тїм. гл. д҃, ст. и҃.</footnote></p>
<p>ѻ҃д. Ѿ неборе́нїѧ страсте́й го́рдость прилꙋча́етсѧ, и҆лѝ вина́мъ ѿсѣка́ющымсѧ, и҆лѝ бѣсѡ́мъ кова́рнѡ ѿходѧ́щымъ.</p>
<p>ѻ҃є. Смире́нїе и҆ ѕлострада́нїе ѿ всѧ́кагѡ грѣха̀ свобожда́ютъ человѣ́ка, ѻ҆́во стра̑сти дꙋшє́вныѧ, ѻ҆́во же тѣлє́сныѧ пресѣка́юще. Сегѡ̀ ра́ди глаго́летъ гдⷭ҇ь: Блаже́ни чи́стїи се́рдцемъ, ꙗ҆́кѡ ті́и бг҃а ᲂу҆́зрѧтъ,<footnote lang="cu">Матѳ. гл. є҃, ст. и҃.</footnote> є҆го̀ и҆ сꙋ́щыѧ въ не́мъ сокрѡ́вища, Є҆гда̀ любо́вїю и҆ воздержа́нїемъ себѧ̀ ѡ҆чи́стѧтъ: и҆ толи́кѡ мно́жае, є҆ли́кѡ па́че ѡ҆чища́тисѧ продолжа́ютъ.</p>
<p>ѻ҃ѕ. Созерца́лище ᲂу҆че́нїѧ всѧ́кїѧ добродѣ́тели, є҆́сть блюде́нїе ᲂу҆ма̀, ꙗ҆́коже дре́внїй дв҃довъ примѣ́ръ ѡ҆брѣ́занїе се́рдца пред̾ѧвѝ.</p>
<anchor type="page" number="274"/>
<p>ѻ҃з. Ꙗ҆́коже чꙋ́вственнѡ врє́днаѧ зрѧ́ще, поврежда́емсѧ, си́це и҆ зрѧ́ще ᲂу҆мо́мъ.</p>
<p>ѻ҃и. Ꙗ҆́коже ᲂу҆ѧзви́вый се́рдце произрастѣ́нїѧ, всѐ ѻ҆́ное и҆зсꙋша́етъ: си́це и҆ ѡ҆ се́рдцѣ человѣ́ка разꙋмѣва́й. Въ то́тъ ча́съ внима́ти подоба́етъ, є҆гда̀ непра́здни та́тїе.</p>
<p>ѻ҃ѳ. Гдⷭ҇ь всѧ́кꙋю за́повѣдь до́лжною показа́ти хотѧ̀, сыноположе́нїе же свое́ю кро́вїю лю́демъ дарова́лъ, глаго́летъ: Є҆гда̀ сотворитѐ повелѣ̑ннаѧ ва́мъ, глаго́лите, ꙗ҆́кѡ рабѝ неключи́ми є҆смы̀, и҆ є҆́же до́лжни бѣ́хомъ сотвори́ти, сотвори́хомъ.<footnote lang="cu">Лꙋкѝ гл. з҃і, ст. і҃.</footnote> Сегѡ̀ ра́ди нѣ́сть мзда̀ дѣлѡ́мъ ца́рствїе нбⷭ҇ное, но благода́ть влⷣчнѧ, вѣ̑рнымъ рабѡ́мъ ᲂу҆гото́ваннаѧ. Не тре́бꙋетъ ра́бъ свобо́ды, ꙗ҆́кѡ мзды̀, но благодари́тъ, ꙗ҆́кѡ должни́къ, и҆ по благода́ти ѡ҆жида́етъ.</p>
<p>п҃. Хрⷭ҇то́съ ᲂу҆́мре за грѣхѝ на́шѧ, по писа́нїю, и҆ до́брѣ рабо́тающымъ є҆мꙋ̀ свобожде́нїе да́рꙋетъ. Глаго́летъ бо: Благі́й ра́бе и҆ вѣ́рный, ѡ҆ ма́лѣ бы́лъ є҆сѝ вѣ́ренъ, над̾ мно́гими тѧ̀ поста́влю: вни́ди въ ра́дость гдⷭ҇а твоегѡ̀.<footnote lang="cu">Матѳ. гл. к҃є, ст. к҃а.</footnote> Є҆ще́ же ра́бъ нѣ́сть вѣ́ренъ, на высокоꙋ́мїе ѡ҆пира́ющїйсѧ, но послꙋша́нїемъ заповѣ́дꙋющемꙋ хрⷭ҇тꙋ̀ вѣ́рꙋющїй.</p>
<p>п҃а. И҆́же влⷣкꙋ чти́тъ, твори́тъ повелѣ̑ннаѧ ѿ негѡ̀: согрѣши́вый же и҆ преслꙋ́шавый терпи́тъ, ꙗ҆́кѡ своѧ́си находѧ̑щаѧ. Оу҆ченолюби́въ сы́й, бꙋ́ди и҆ трꙋдолюби́въ: высо́кїй бо ра́зꙋмъ надмѣва́етъ человѣ́ка.</p>
<p>п҃в. Неча́ѧннѡ прилꙋча́ющыѧсѧ на́мъ и҆скꙋшє́нїѧ смотри́тельнѣ на́съ трꙋдолюби́выми бы́ти наꙋча́ютъ.</p>
<p>п҃г. Сво́йственъ ѕвѣздѣ̀ сꙋ́щїй при не́й свѣ́тъ, благочести́вомꙋ же и҆ бг҃обоѧ́щемꙋсѧ сво́йственна хꙋ́дость и҆ смире́нїе. Занѐ не и҆но́е что̀ є҆́сть ѡ҆б̾ѧвлѧ́ющимъ и҆ показꙋ́ющимъ зна́менїе ᲂу҆ченикѡ́въ хрⷭ҇то́выхъ, то́чїю смиренномꙋ́дрїе и҆ хꙋды́й ѡ҆́бразъ, и҆ ѡ҆ се́мъ повсю́дꙋ вопїю́тъ четы́ре є҆ѵⷢ҇лїа. А҆ и҆́же не си́це, си́рѣчь, не смире́ннѡ живе́тъ, ѿпа́даетъ ѿ ча́сти смири́вшагѡ себѐ да́же <anchor type="page" number="275"/> до креста̀ и҆ сме́рти, и҆ бж҃е́ственныхъ є҆ѵⷢ҇лїй законополо́жника.</p>
<p>п҃д. Жа́ждꙋщїи, глаго́летъ, и҆ди́те на во́дꙋ:<footnote lang="cu">І҆са́їи гл. н҃є, ст. а҃.</footnote> жа́ждꙋщїи бг҃а, и҆ди́те съ чи́стою мы́слїю. Ѻ҆ба́че высокопарѧ́щемꙋ ѻ҆́ною подоба́етъ зрѣ́ти и҆ къ землѝ своеѧ̀ хꙋ́дости: никто́же бо смире́ннагѡ вы́шшїй. Ꙗ҆́коже бо свѣ́тꙋ не сꙋ́щꙋ, мра̑чна и҆ тє́мна всѧ̑: си́це не сꙋ́щꙋ смиренномꙋ́дрїю, всѣ̀ на́ши тща̑нїѧ по бз҃ѣ сꙋ́єтны и҆ безполє́зны.</p>
<p>п҃є. Коне́цъ же сло́ва, всѐ слꙋ́шай: бг҃а бо́йсѧ, и҆ за́пѡвѣди є҆гѡ̀ хранѝ,<footnote lang="cu">Є҆ккл. в҃і, ст. г҃і.</footnote> и҆ ᲂу҆́мственнѡ и҆ чꙋ́вственнѡ. А҆́ще бо ᲂу҆́мственнѡ понꙋ́диши себѐ храни́ти ѧ҆̀, то̀ пома́лꙋ и҆ чꙋ́вственныхъ трꙋдѡ́въ въ ни́хъ тре́бовати бꙋ́деши. Глаго́летъ бо даві́дъ: Восхотѣ́хъ во́лю твою̀ и҆ зако́нъ тво́й сотвори́ти посредѣ̀ чре́ва моегѡ̀.<footnote lang="cu">Ѱал. л҃ѳ, ст. ѳ҃.</footnote></p>
<p>п҃ѕ. А҆́ще не посредѣ̀ чре́ва, си́рѣчь, посредѣ̀ се́рдца, сотвори́тъ человѣ́къ во́лю бж҃їю и҆ зако́нъ: нижѐ внѣꙋ́дꙋ ᲂу҆до́бь сїѐ сотвори́ти мо́жетъ. И҆ рече́тъ къ бг҃ꙋ нетрезвѧ́щїйсѧ и҆ неради́вый, пꙋти̑ твоѧ̑ вѣ́дѣти не хощꙋ̀: коне́чнѡ по лише́нїю бж҃е́ственнагѡ просвѣще́нїѧ, є҆мꙋ́же причаща́ющїйсѧ не бꙋ́детъ не и҆звѣще́нъ, но дово́льнѡ тве́рдъ въ бж҃е́ственныхъ ве́щехъ.</p>
<p>п҃з. Ꙗ҆́коже бо чꙋ́вственнаѧ со́ль ᲂу҆слажда́етъ хлѣ́бъ, и҆ всѧ́кое варе́нїе и҆ мѧ́со несогни́вшимъ и҆ цѣ́лымъ сохранѧ́етъ: си́це и҆ ѡ҆ ᲂу҆́мномъ хране́нїи мы́сленныѧ сла́дости и҆ ди́внагѡ дѣ́ланїѧ разꙋмѣва́й: ᲂу҆слажда́етъ бо а҆́бїе и҆ внꙋ́треннѧго и҆ внѣ́шнѧго человѣ́ка, и҆ смра́дъ лꙋка́выхъ по́мыслѡвъ ѿгонѧ́етъ, и҆ цѣ́лыми на́съ во благи́хъ храни́тъ.</p>
<p>п҃и. Ѿ прило́га мно́гїе быва́ютъ по́мыслы, ѿ си́хъ же лꙋка́вое чꙋ́вственное дѣѧ́нїе. Но и҆́же со і҆и҃сомъ пе́рвое а҆́бїе погаша́етъ, послѣ́дꙋющихъ и҆збѣга́етъ, и҆ разꙋмѣ́нїемъ бж҃е́ственнымъ сла́достнымъ ѡ҆богати́тсѧ, и҆́мже бг҃а ѡ҆брѧ́щетъ вездѣ̀ сꙋ́ща: и҆ въ сїѐ зерца́ло ᲂу҆́мное зрѧ́щи просвѣща́етсѧ всегда̀ по подо́бїю чи́стагѡ стекла̀ и҆ чꙋ́вственнагѡ со́лнца. И҆ тогда̀ почі́етъ <anchor type="page" number="276"/> ᲂу҆́мъ, до послѣ́днѧгѡ жела́нїѧ дости́гши ѿ всѧ́кагѡ и҆но́гѡ въ не́мъ видѣ́нїѧ.</p>
<p>п҃ѳ. Поне́же всѧ́кїй по́мыслъ мечта́нїемъ чꙋ́вственныхъ нѣ́кїихъ веще́й вхо́дитъ въ се́рдце: тогда̀ ѡ҆сїѧва́етъ є҆го̀ блаже́нный свѣ́тъ бж҃ества̀, є҆гда̀ соверше́ннѡ ѿ всѣ́хъ ѻ҆́ныхъ ᲂу҆праздни́тсѧ, и҆ невоѡбраже́нъ ѿ си́хъ бꙋ́детъ. Занѐ свѣ́тлость ѻ҆́наѧ по лише́нїю всѣ́хъ помышле́нїй ꙗ҆влѧ́етсѧ въ чи́стомъ ᲂу҆мѣ̀.</p>
<p>ч҃. Є҆ли́кѡ мы́сли кра́йнѣ вне́млеши, потоли́кꙋ съ жела́нїемъ і҆и҃сꙋ моли́тисѧ бꙋ́деши: и҆ є҆ли́кѡ па́ки мы́сль лѣ́ностнѣ посѣща́еши, потоли́кꙋ и҆ і҆и҃са ᲂу҆дали́шисѧ. И҆ ꙗ҆́коже пе́рвое соверше́ннѣ воздꙋ́хъ мы́сленный просвѣща́етъ: си́це и҆ ᲂу҆клоне́нїе ѿ трезвѣ́нїѧ, и҆ сла́достнагѡ призыва́нїѧ і҆и҃са, навы́че помрача́ти ѻ҆́ный ѿвсю́дꙋ, ꙗ҆́коже бы́ти по є҆стествꙋ̀ ве́щи сицево́й, ꙗ҆́коже реко́хомъ, а҆ не и҆на́ковой. И҆ сїѐ и҆скꙋ́сомъ позна́еши дѣ́ломъ и҆спыта́нїѧ, занѐ не быва́етъ добродѣ́тель, и҆ наипа́че таково́е свѣторо́дное сла́достное дѣ́ланїе, а҆́ще не и҆скꙋ́сомъ и҆зꙋча́етсѧ.</p>
<p>ч҃а. Ча́стое призыва́нїе і҆и҃са съ жела́нїемъ нѣ́кїимъ, и҆спо́лненнымъ сла́дости и҆ ра́дости, вино́вно быва́етъ тогѡ̀, что̀ воздꙋ́хъ серде́чный и҆сполнѧ́етсѧ ра́дости и҆ тишины̀ ѿ кра́йнѧгѡ внима́нїѧ. Кра́йнѧгѡ же ѡ҆чище́нїѧ серде́чнагѡ вино́вникъ є҆́сть і҆и҃съ хрⷭ҇то́съ сн҃ъ бж҃їй и҆ бг҃ъ, всѣ́хъ благи́хъ вино́вникъ и҆ творе́цъ. а҆́зъ бо, глаго́летъ, бг҃ъ творѧ́й ми́ръ.<footnote lang="cu">И҆са́їи гл. м҃є, ст. з҃.</footnote></p>
<p>ч҃в. Дꙋша̀ благодѣ́тельствꙋема и҆ ᲂу҆слажда́ема ѿ і҆и҃са, съ весе́лїемъ нѣ́кїимъ и҆ любо́вїю, и҆сповѣ́данїемъ благодѣ́телю хвалꙋ̀ воздае́тъ, благодарѧ́щи и҆ призыва́ющи съ весе́лїемъ творѧ́щаго є҆́й ми́ръ, и҆ посредѣ̀ себѐ ᲂу҆́мственнѡ зрѧ́щи є҆го̀ разрꙋша́юща мечта̑нїѧ лꙋка́выхъ дꙋхѡ́въ.</p>
<p>ч҃г. И҆ воззрѣ̀, глаго́летъ даві́дъ, ᲂу҆́мное ѻ҆́ко моѐ на ᲂу҆́мныѧ врагѝ моѧ̑, и҆ востаю́щыѧ на мѧ̀ лꙋка́внꙋющыѧ ᲂу҆слы́шитъ ᲂу҆́хо моѐ: <footnote lang="cu">Ѱал. ч҃а, ст. в҃і.</footnote> и҆ воздаѧ́нїе грѣ́шныхъ ви́дѣхъ ѿ бг҃а во мнѣ̀ <anchor type="page" number="277"/> быва́ющее. Мечта́нїѧмъ же не сꙋ́щымъ въ се́рдцѣ, въ є҆сте́ственномъ положе́нїи ᲂу҆́мъ состои́тъ, гото́въ сы́й дви́житисѧ ко всѧ́комꙋ видѣ́нїю сла́достномꙋ, дꙋхо́вномꙋ и҆ бг҃олюбе́зномꙋ.</p>
<p>ч҃д. Си́це ᲂу҆́бѡ, ꙗ҆́коже рѣ́хъ, трезвѣ́нїе и҆ моли́тва і҆и҃сова, навыко́ша ѻ҆дно̀ дрꙋго́е составлѧ́ти кра́йнее внима́нїе, ча́стꙋю моли́твꙋ, моли́тва же па́ки кра́йнее въ ᲂу҆мѣ̀ трезвѣ́нїе и҆ внима́нїе.</p>
<p>ч҃є. До́брый наста́вникъ є҆́сть и҆ тѣ́лꙋ и҆ дꙋшѣ̀ незабве́ннаѧ па́мѧть сме́рти, и҆ є҆́же посредѣ̀ всѧ̑ преше́дши ᲂу҆мо́мъ, прозира́ти при́снѡ то́й ѻ҆́дръ, на не́мже дꙋшѣ̀ разлꙋчи́вшейсѧ и҆мѣ́емъ возлежа́ти, и҆ прѡ́чаѧ.</p>
<p>ч҃ѕ. Не мо́жно, бра́тїе, со́нъ прїѧ́ти хотѧ́щемꙋ неꙋѧ́звленнымъ вы́нꙋ пребыва́ти: но слѣ́дꙋетъ бы́ти чемꙋ́либо и҆з̾ двꙋ́хъ си́хъ, и҆лѝ па́сти и҆лѝ поги́бнꙋти ѡ҆бнажи́вшꙋсѧ добродѣ́телей, и҆лѝ вы́нꙋ ᲂу҆мꙋ̀ стоѧ́ти воѡрꙋже́ннꙋ. И҆́бо и҆ вра́гъ при́снѡ стои́тъ со свои́мъ ѡ҆полче́нїемъ.</p>
<p>ч҃з. Быва́етъ и҆справле́нїе нѣ́кое бж҃е́ственное во ᲂу҆мѣ̀ на́шемъ ѿ непреста́нныѧ па́мѧти, и҆ призыва́нїѧ гдⷭ҇а на́шегѡ і҆и҃са хрⷭ҇та̀, а҆́ще не неради́мъ ѡ҆ всегда́шнемъ моле́нїи ᲂу҆мо́мъ къ немꙋ̀, и҆ ча́стомъ трезвѣ́нїи, и҆ поꙋча́емомъ дѣ́лѣ: но вои́стиннꙋ то́ежде при́сное дѣ́ланїе и҆ та́кожде соверша́юще, да и҆́мамы призыва́нїе і҆и҃са хрⷭ҇та̀ гдⷭ҇а на́шегѡ съ раздеже́нїемъ се́рдца вопїю́ще, дабы̀ прїѧ́ти ст҃о́е и҆́мѧ і҆и҃сово. Оу҆чаще́нїе бо и҆ въ добродѣ́тели и҆ ѕло́бѣ ма́терь є҆́сть навыкнове́нїѧ: сїе́ же ꙗ҆́кѡ є҆стество̀ ᲂу҆жѐ соде́ржитсѧ. И҆ въ таково́мъ состоѧ́нїи бы́въ ᲂу҆́мъ, и҆́щетъ сꙋпоста́ты, ꙗ҆́коже пе́съ ѕвѣроло́вный за́йца въ ча́щахъ: но се́й да поѧ́стъ, а҆ ѻ҆́ный да и҆стли́тъ.</p>
<p>ч҃и. Є҆гда̀ ᲂу҆́бѡ, и҆ є҆ли́кѡ прилꙋча́етсѧ ᲂу҆мно́житисѧ въ на́съ лꙋка̑вымъ помыслѡ́мъ, призыва́нїе гдⷭ҇а на́шегѡ і҆и҃са хрⷭ҇та̀ посредѣ̀ ѻ҆́ныхъ ᲂу҆потреби́мъ, и҆ разрꙋша́ющихсѧ и҆̀мъ а҆́бїе тогда̀ ꙗ҆́кѡ ды́мъ на воздꙋ́хѣ ᲂу҆́зримъ, ꙗ҆́коже и҆скꙋ́съ наꙋчѝ: и҆ ᲂу҆мꙋ̀ є҆ди́номꙋ ѡ҆ста́вльшꙋсѧ тогда̀, па́ки да начина́емъ непреста́нное внима́нїе и҆ призыва́нїе. И҆ є҆ли́кѡ ѡ҆ и҆скꙋше́нїѧ сїѐ ни постра́ждемъ, си́це да твори́мъ.</p>
<anchor type="page" number="278"/>
<p>ч҃ѳ. Ꙗ҆́коже бо невозмо́жно наго́мꙋ тѣ́ломъ вни́ти во бра́нь, и҆лѝ преплы́ти вели́кое мо́ре со ѻ҆де́ждею, и҆лѝ жи́ти не дыха́ющемꙋ: си́це невозмо́жно без̾ смире́нїѧ, и҆ ча́стагѡ ко хрⷭ҇тꙋ̀ моле́нїѧ ᲂу҆́мной и҆ сокрове́нной бра́ни и҆з̾ꙋчи́тисѧ, и҆ и҆скꙋ́снѡ сїю̀ ѿгонѧ́ти и҆ низверга́ти.</p>
<p>р҃. Великодѣ́ѧтельный даві́дъ глаго́летъ ко гдⷭ҇ꙋ: Держа́вꙋ мою̀ къ тебѣ̀ сохраню̀.<footnote lang="cu">Ѱал. н҃и, ст. і҃.</footnote> Почемꙋ̀ сохране́нїе въ на́съ держа́вы серде́чнагѡ и҆ ᲂу҆́мнагѡ безмо́лвїѧ, ѿ негѡ́же всѣ̀ ражда́ютсѧ добродѣ́тєли, быва́ютъ ѿ тогѡ̀, что̀ полꙋча́емъ мы̀ по́мощь ѿ гдⷭ҇а, ча́стѡ на́ми призыва́емагѡ, даю́щагѡ и҆ за́пѡвѣди, и҆ ѿгонѧ́ющагѡ ѿ на́съ скве́рное забве́нїе, растлѣва́ющее наипа́че серде́чное безмо́лвїе, ꙗ҆́коже вода̀ ѻ҆́гнь. Тѣ́мже, ѽ и҆́ноче, да не ѿ лѣ́ности ᲂу҆́снеши въ сме́рть: но і҆и҃совымъ и҆́менемъ бі́й сꙋпоста́ты и҆ ꙗ҆́коже премꙋ́дрый нѣ́кто глаго́лаше: І҆и҃сово и҆́мѧ да прильпне́тъ дыха́нїю твоемꙋ̀, и҆ тогда̀ ᲂу҆разꙋмѣ́еши по́льзꙋ безмо́лвїѧ.</p>
<p>р҃а. Є҆гда̀ бж҃е́ственныхъ и҆ пречи́стыхъ та̑инъ хрⷭ҇та̀ бг҃а и҆ цр҃ѧ̀ на́шегѡ со стра́хомъ и҆ тре́петомъ сподо́бимсѧ недосто́йнїи: тогда̀ наипа́че трезвѣ́нїе и҆ блюде́нїе ᲂу҆ма̀ и҆ ѡ҆пасе́нїе пока́жемъ, да потреби́тъ грѣхѝ на́шѧ, и҆ ма́лыѧ и҆ вели́кїѧ сквє́рны, ѻ҆́гнь бж҃е́ственный, си́рѣчь тѣ́ло гдⷭ҇а на́шегѡ і҆и҃са хрⷭ҇та̀. Входѧ́ бо въ на́съ, лꙋка́выѧ дꙋ́хи а҆́бїе ѿ се́рдца ѿгонѧ́етъ, и҆ пре́жде бы́вшыѧ грѣхѝ на́мъ проща́етъ: и҆ ѡ҆стае́тсѧ тогда̀ ᲂу҆́мъ без̾ смꙋще́нїѧ ѿ лꙋка́выхъ помыслѡ́въ. И҆ а҆́ще посе́мъ соверше́ннѡ ᲂу҆́мъ на́шъ соблюде́мъ, стоѧ̀ во две́рехъ се́рдца на́шегѡ: є҆гда̀ па́ки ѻ҆́ныхъ сподо́бимсѧ, па́че и҆ па́че бж҃е́ственное тѣ́ло просвѣща́ечъ ᲂу҆́мъ, и҆ свѣтозра́чнымъ є҆го̀ твори́тъ.</p>
<p>р҃в. Забве́нїе погаша́ти вѣ́сть хране́нїе ᲂу҆ма̀, ꙗ҆́коже вода̀ погаша́етъ ѻ҆́гнь. Ча́стаѧ же моли́тва і҆и҃сова до конца̀ ѻ҆́ное и҆згонѧ́етъ и҆з̾ се́рдца со трезвѣ́нїемъ крѣ́пкимъ. Тре́бꙋетъ бо моли́тва трезвѣ́нїѧ, ꙗ҆́коже свѣти́льникъ свѣ́та свѣ́щнагѡ.</p>
<anchor type="page" number="279"/>
<p>р҃г. Болѣ́ти<footnote lang="cu">Трꙋди́тисѧ.</footnote> подоба́етъ ѡ҆ хране́нїи честны́хъ: честна̑ѧ же вои́стиннꙋ сꙋ́ть, хранѧ̑щаѧ на́съ ѿ всѧ́кїѧ ѕло́бы чꙋ́вственныѧ и҆ ᲂу҆́мственныѧ. Сїѧ́ же сꙋ́ть хране́нїе ᲂу҆ма̀ со призыва́нїемъ і҆и҃са хрⷭ҇та̀, и҆ зрѣ́ти при́снѡ во глꙋбинꙋ̀ се́рдца, и҆ безмо́лвствовати всегда̀ мы́слїю, да си́це рекꙋ̀, и҆ ѿ по́мыслѡвъ мнѧ́щихсѧ пра́выми бы́ти, и҆ тща́тисѧ пра́зднꙋ бы́ти ѿ по́мыслѡвъ, да не ᲂу҆таѧ́тсѧ та́тїе: и҆ а҆́ще и҆ боли́мъ соблюда́юще се́рдце, но бли́зъ ᲂу҆тѣше́нїе.</p>
<p>р҃д. Навы́че се́рдце непреста́ннѡ блюдꙋ́щеесѧ и҆ не терпѧ́щее прїима́ти ви́ды, ѡ҆́бразы и҆ мечта̑нїѧ мра́чныхъ и҆ лꙋка́выхъ дꙋхѡ́въ, мы̑сли свѣтозра̑чныѧ ѿ себѧ̀ ражда́ти. Ꙗ҆́коже бо ᲂу҆́гль ражда́етъ пла́мень: си́це мно́жае па́че ѡ҆бита́ющїй въ се́рдцѣ бг҃ъ ѿ ст҃а́гѡ креще́нїѧ, а҆́ще ѡ҆брѣта́етъ воздꙋ́хъ се́рдца на́шегѡ чи́стъ ѿ вѣ́трѡвъ лꙋка́выхъ, и҆ ѿ хране́нїѧ ᲂу҆ма̀ соблюда́емь, возжиза́етъ ᲂу҆́мъ на́шъ къ зрѣ́нїю, ꙗ҆́коже пла́мень во́скъ.</p>
<p>р҃є. Подоба́етъ при́снѡ ѡ҆браща́ти во вмѣсти́лищи се́рдца на́шегѡ и҆́мѧ і҆и҃са хрⷭ҇та̀, ꙗ҆́коже мо́лнїѧ ѡ҆браща́етсѧ на воздꙋ́хѣ тве́рди, дождю̀ хотѧ́щꙋ и҆тѝ. Сїе́ бо и҆звѣ́стнѡ вѣ́дѧтъ и҆скꙋ́съ ᲂу҆ма̀ и҆ внꙋ̑треннїѧ бра̑ни и҆мꙋ́щїи. Ꙗ҆́коже и҆ въ полкꙋ̀, си́це ᲂу҆́мною бра́нїю да во́инствꙋемъ. Вопе́рвыхъ ᲂу҆потреби́мъ внима́нїе: пото́мъ ᲂу҆разꙋмѣ́вше врага̀, по́мыслъ вложи́вша, словесы̑ клѧ́твенными ѿ се́рдца со гнѣ́вомъ є҆го̀ ѿго́нимъ: тре́тїй чи́нъ є҆́сть, а҆́бїе помоли́тисѧ на́нь ѡ҆браща́юще се́рдце со призыва́нїемъ і҆и҃са хрⷭ҇та̀, да а҆́бїе разрꙋши́тсѧ бѣсо́вское со́нїе, да не послѣ́дꙋетъ мечта́нїю ᲂу҆́мъ, ꙗ҆́коже младе́нецъ, ѿ нѣ́коегѡ мечтаннотво́рца мечты̀ творѧ́ща, прельща́емь.</p>
<p>р҃ѕ. Потрꙋди́мсѧ, ꙗ҆́коже дв҃дъ, зовꙋ́ще: гдⷭ҇и і҆и҃се хрⷭ҇тѐ, да и҆змо́лкнетъ горта́нь на́ша, и҆ да не ѡ҆ста́вѧтъ ᲂу҆́мнаѧ ѻ҆чеса̀ на̑ша надѣ́ѧтисѧ на гдⷭ҇а бг҃а на́шего.<footnote lang="cu">Ѱал. ѯ҃и, ст. д҃.</footnote></p>
<p>р҃з. Помина́емъ при́снѡ при́тчꙋ непра́веднагѡ сꙋдїѝ, въ не́йже речѐ гдⷭ҇ь: ꙗ҆́кѡ подоба́етъ на́мъ всегда̀ моли́тисѧ, и҆ не стꙋжа́ти сѝ,<footnote lang="cu">Лꙋкѝ гл. и҃і, ст. а҃.</footnote> и҆ по́льзꙋ ѡ҆брѧ́щемъ и҆ ѿмще́нїе.</p>
<anchor type="page" number="280"/>
<p>р҃и. Ꙗ҆́коже взира́ющемꙋ на со́лнце, нѣ́сть мо́щно зра́кꙋ є҆гѡ̀ не ѡ҆зари́тисѧ бога́тнѡ: си́це при́снѡ вника́ѧй въ воздꙋ́хъ серде́чный, не мо́жетъ не просвѣти́тисѧ.</p>
<p>р҃ѳ. Ꙗ҆́коже не возмо́жно настоѧ́щее житїѐ продолжа́ти без̾ пи́щи и҆ питїѧ̀: си́це не возмо́жно без̾ хране́нїѧ ᲂу҆ма̀ и҆ чистоты̀ се́рдца, є҆́же є҆́сть и҆ глаго́летсѧ трезвѣ́нїе, въ дꙋхо́вное нѣ́что и҆ бг҃оꙋго́дное дости́гнꙋти дꙋшѣ̀, и҆лѝ свободи́тисѧ мы́сленнагѡ грѣха̀, а҆́ще и҆ нꙋ́дитъ кто̀ себѧ̀ стра́ха ра́ди мꙋ́къ не согрѣша́ти.</p>
<p>р҃і. Ѻ҆ба́че и҆ ᲂу҆далѧ́ющїисѧ дѣ́йственнагѡ грѣха̀ нꙋ́ждею нѣ́коею, блаже́ни пред̾ бг҃омъ и҆ а҆́гг҃лами и҆ человѣ́ками, ꙗ҆́кѡ нꙋ̑ждницы црⷭ҇твїѧ нбⷭ҇нагѡ ѡ҆брѣта́ютсѧ.</p>
<p>ра҃і. Сїѐ є҆́сть ди́вно ᲂу҆́мныѧ по́льзы, ꙗ҆́же ѿ безмо́лвїѧ, ꙗ҆́кѡ ᲂу҆́мственнаѧ и҆ тре́звѣннаѧ добродѣ́тель всѧ̑ согрѣшє́нїѧ, во ᲂу҆́мъ пе́рвѣе толкꙋ́щаѧ по́мыслами то́чїю, дабы̀ а҆́ще прїѧ́ты бꙋ́дꙋтъ мы́слїю, бы́ти согрѣше́нїѧмъ чꙋ́вствєннымъ и҆ дебе́лымъ, ѿсѣка́етъ во внꙋ́треннѣмъ на́шемъ человѣ́цѣ, не попꙋща́ѧ ѻ҆́нымъ прїитѝ и҆ произвѣсти́сѧ въ лꙋка́выѧ дѣла̀ си́лою и҆ застꙋпле́нїемъ гдⷭ҇а на́шегѡ і҆и҃са хрⷭ҇та̀.</p>
<p>рв҃і. Ѡ҆́бразъ внѣ́шнѧгѡ и҆ чꙋ́вственнагѡ тѣле́снагѡ ѡ҆бꙋче́нїѧ є҆́сть ве́тхїй завѣ́тъ. Ст҃о́е же є҆ѵⷢ҇лїе є҆́же є҆́сть но́вый завѣ́тъ, ѡ҆́бразъ є҆́сть внима́нїѧ, си́рѣчь, чистоты̀ се́рдца: и҆ ꙗ҆́коже ве́тхїй не соверша́ше, нижѐ и҆сполнѧ́ше внꙋ́треннѧго человѣ́ка ко благоче́стїю. Ничто́же бо, глаго́летъ а҆пⷭ҇лъ, соверши́лъ зако́нъ:<footnote lang="cu">Є҆вр. гл. з҃, ст. ѕ҃і.</footnote> но то́чїю дебє́лаѧ согрѣшє́нїѧ возбранѧ́ше. Ѿсѣщи́ бо и҆ по́мыслы ѿ се́рдца, и҆ лꙋка́ваѧ помышлє́нїѧ, є҆́же є҆́сть повелѣ́нїе є҆ѵⷢ҇лїа, вѧ́щше слꙋ́житъ къ чистотѣ̀ дꙋше́вной, не́жели не возбрани́ти и҆з̾има́ти ѻ҆́ко и҆ зꙋ́бъ бли́жнѧгѡ, си́це разꙋмѣ́й и҆ ѡ҆ тѣле́сной пра́вдѣ, и҆ ѡ҆бꙋче́нїи, ѡ҆ постѣ̀, глаго́лю и҆ воздержа́нїи, долꙋлега́нїи, стоѧ́нїи, бдѣ́нїи и҆ ѡ҆ про́чихъ, ꙗ҆̀же тѣ́ломъ быва́ютъ, и҆ стра́стнꙋю ча́сть тѣлесѐ ᲂу҆кроща́ютъ ѿ <anchor type="page" number="281"/> дѣ́ѧтельнагѡ грѣха̀. Добра̑ сꙋ́ть и҆ сїѧ̑, ꙗ҆̀же реко́хъ ѡ҆ ве́тхомъ завѣ́тѣ: наставле́нїе бо сꙋ́ть внѣ́шнемꙋ на́шемꙋ человѣ́кꙋ, и҆ храни́тель ѿ дѣ́ѧтельныхъ страсте́й: но не хранѧ́тъ ѿ согрѣше́нїй мы́сленныхъ, си́рѣчь, не возбранѧ́ютъ ѻ҆́ныѧ, та́къ что́бы и҆зба́вити на́съ, съ бж҃їею по́мощїю, ѿ за́висти гнѣ́ва и҆ про́чихъ.</p>
<p>рг҃і. Чистота́ же серде́чнаѧ, си́рѣчь блюде́нїе ᲂу҆ма̀ и҆ хране́нїе є҆ѧ́же ѡ҆́бразъ но́вый завѣ́тъ, а҆́ще, ꙗ҆́кѡ подоба́етъ, ѿ на́съ храни́тсѧ, всѣ̀ стра̑сти и҆ всѧ̑ ѕла̑ѧ и҆з̾ се́рдца и҆скоренѧ́ющи ѿсѣка́етъ, и҆ вмѣ́стѡ тогѡ̀ вво́дитъ ра́дость, благоꙋпова́нїе, ᲂу҆миле́нїе, пла́чь, сле́зы, ᲂу҆разꙋмѣ́нїе сами́хъ себѧ̀ и҆ грѣхѡ́въ свои́хъ, па́мѧть сме́рти, смире́нїе и҆́стинное, любо́вь безконе́чнꙋю къ бг҃ꙋ и҆ человѣ́кѡмъ, и҆ ра́дость бж҃е́ственнꙋю серде́чнꙋю.</p>
<p>рд҃і. Ꙗ҆́коже не мо́щно не пресѣца́ти сегѡ̀ воздꙋ́ха по землѝ ходѧ́щемꙋ: си́це не мо́щно нера́тꙋемꙋ бы́ти всегда̀ ѿ бѣсѡ́въ се́рдцꙋ человѣ́ческомꙋ, и҆лѝ что́бы ѻ҆нѝ та́йнѡ въ ѻ҆́номъ не дѣ́йствовали, а҆́ще и҆ мно́гое и҆́мать тѣле́сное ѡ҆бꙋче́нїе.</p>
<p>рє҃і. А҆́ще хо́щеши ѡ҆ гдⷭ҇ѣ, не да пока́жешисѧ то́чїю и҆́нокомъ и҆ благи́мъ и҆ кро́ткимъ, и҆ съ бг҃омъ всегда̀ соедине́ннымъ, но и҆ вои́стиннꙋ хо́щеши бы́ти таковы́мъ: добродѣ́тель внима́нїѧ все́ю си́лою проходѝ, ꙗ҆́же є҆́сть хране́нїе и҆ блюде́нїе ᲂу҆ма̀, и҆ серде́чное соверше́нїе сла́дкагѡ безмо́лвїѧ, немечта́тельное блаже́нное дꙋшѝ состоѧ́нїе, ве́щь не во мно́зѣхъ ѡ҆брѣта́емаѧ.</p>
<p>рѕ҃і. Добродѣ́тель бо внима́нїѧ глаго́летсѧ ᲂу҆́мное любомꙋ́дрїе. Проходѝ сїю̀ со мно́гимъ трезвѣ́нїемъ и҆ те́плымъ ᲂу҆се́рдїемъ, съ моли́твою і҆и҃совою, со смире́нїемъ, со благоразꙋ́мїемъ, и҆ съ молча́нїемъ чꙋ́вственныхъ ᲂу҆сте́нъ и҆ ᲂу҆́мныхъ, съ воздержа́нїемъ бра́шенъ и҆ питїѧ̀, и҆ всѧ́кїѧ грѣхо́вныѧ ве́щи. Продолжа́й сїю̀ пꙋте́мъ мы́сленнымъ съ мꙋ́дростїю, и҆ ѻ҆на̀ тѧ̀ наꙋчи́тъ, съ по́мощїю бж҃їею, томꙋ̀, чегѡ̀ не вѣ́си, и҆ возвѣсти́тъ, и҆ просвѣти́тъ, и҆ вразꙋми́тъ, и҆ наꙋчи́тъ томꙋ̀, чегѡ̀ пре́жде во ᲂу҆́мъ прїѧ́ти не мо́глъ є҆сѝ, во тьмѣ̀ страсте́й ходѧ̀, и҆ те́мныхъ дѣ́лъ, и҆ забве́нїемъ и҆ смꙋще́нїемъ бе́здны покрыва́емь.</p>
<anchor type="page" number="282"/>
<p>рз҃і. Ꙗ҆́коже ᲂу҆дѡ́лїѧ ᲂу҆множа́етъ пшени́цꙋ: си́це добродѣ́тель внима́нїѧ ᲂу҆множа́етъ въ се́рдцѣ всѧ́кое бла́го. Па́че же гдⷭ҇ь на́шъ і҆и҃съ хрⷭ҇то́съ сїѧ̑ подае́тъ тѝ: без̾ негѡ́же не мо́жемъ твори́ти ничесѡ́же. И҆ пе́рвѣе ѡ҆брѧ́щеши ю҆̀ лѣ́ствицею, пото́мъ же кни́гою прочи́тываемою, та́же пред̾ꙋспѣва́ѧ, ѡ҆брѧ́щеши са́мый гра́дъ і҆ерꙋсали́мъ небе́сный, и҆ цр҃ѧ̀ си́лъ хрⷭ҇та̀ і҆зра́илева ꙗ҆́снѡ ᲂу҆́мственнѡ ᲂу҆́зриши со є҆диносꙋ́щнымъ є҆гѡ̀ ѻ҆ц҃е́мъ и҆ покланѧ́емымъ ст҃ы́мъ дх҃омъ.</p>
<p>ри҃і. Мечта́нїемъ лжи́вымъ при́снѡ бѣ́сове приво́дѧтъ на́съ на согрѣше́нїе. И҆́бо мечта́нїемъ сребролю́бїѧ и҆ прибы́тка, ѻ҆каѧ́ннаго і҆ꙋ́дꙋ ᲂу҆гото́ваша преда́ти гдⷭ҇а и҆ бг҃а всѣ́хъ: лже́ю же ничто́жнагѡ ᲂу҆спокое́нїѧ тѣле́снагѡ и҆ че́сти и҆ прибы́тка и҆ сла́вы, во ᲂу҆давле́нїе є҆го̀ вовлеко́ша, и҆ вѣ́чнꙋю сме́рть є҆мꙋ̀ и҆схода́тайствоваша, совсѣ́мъ проти́въ мечта́нїѧ своегѡ̀ прило́га, глаго́лю, возмезди́вше є҆мꙋ̀ кова́рнїи.</p>
<p>рѳ҃і. Зрѝ, ка́кѡ мечта́нїемъ и҆ лже́ю, и҆ тще́тными ѡ҆бѣща́нїѧми низверга́ютъ на́съ врагѝ спасе́нїѧ на́шегѡ, и҆ са́мъ сатана̀ си́це съ высоты̀, ꙗ҆́кѡ мо́лнїѧ низве́ржесѧ, ра́внымъ бг҃ꙋ возмечта́всѧ: си́це па́ки и҆ а҆да́ма разлꙋчѝ ѿ бг҃а: бж҃е́ственное досто́инство предста́вивъ є҆мꙋ̀: и҆ си́це всѣ́хъ согрѣша́ющихъ прельща́ти навы́че лжи́вый и҆ кова́рный вра́гъ.</p>
<p>р҃к. Ѡ҆горча́еми быва́емъ се́рдцемъ ѿ ꙗ҆́да по́мыслѡвъ лꙋка́выхъ, є҆гда̀ внима́нїе и҆ і҆и҃совꙋ моли́твꙋ на мно́зѣ ѡ҆ставлѧ́емъ, ѿ забве́нїѧ нерадѧ́ще. Оу҆слажда́еми же па́ки быва́емъ чꙋ́вствїемъ, и҆ сла́достїю нѣ́кою блаже́нныѧ ра́дости, є҆гда̀ предречє́ннаѧ тве́рдѡ и҆ ᲂу҆се́рднѡ въ дѣ́лателищи мы́сленномъ прилѣ́жнѡ, любо́вїю бж҃е́ственною соверша́емъ. Тогда́ бо не за и҆но́е что̀ въ серде́чномъ безмо́лвїи ходи́ти гото́ви быва́емъ, то́чїю за сла́дкое ѻ҆́наго въ дꙋшѣ̀ чꙋ́вствїе и҆ весе́лїе.</p>
<p>рк҃а. Хꙋдо́жество хꙋдо́жествъ, и҆ хи́трость хи́тростей є҆́сть ᲂу҆хищре́нїе ѕлодѣ́йственныхъ по́мыслѡвъ. Превосхо́дный ᲂу҆̀бо є҆́сть ѡ҆́бразъ и҆ и҆скꙋ́сство, зрѣ́ти ѡ҆ гдⷭ҇ѣ мечта́нїе прило́га и҆́хъ, и҆ храни́ти мы́сль, ꙗ҆́коже храни́мъ чꙋ́вственное ѻ҆́ко, и҆ ѻ҆стрѡ̀ <anchor type="page" number="283"/> ѻ҆́нымъ ви́димъ грѧдꙋ́щаго порази́ти ѻ҆́ное наи́тїемъ, и҆ є҆ли́кѡ мо́жно, всѧ́кїй сꙋче́цъ ѿража́емъ ѿ негѡ̀.</p>
<p>рк҃в. Ꙗ҆́коже не роди́тъ снѣ́гъ пла́мене, и҆лѝ вода̀ ѻ҆гнѧ̀, и҆лѝ те́рнъ смо́квы: си́це не свободи́тсѧ се́рдце всѧ́кагѡ человѣ́ка ѿ бѣсо́вскихъ по́мыслѡвъ, и҆ слове́съ и҆ дѣ́лъ, не ѡ҆чи́стивъ внꙋ́трєннѧѧ, не совокꙋпи́въ трезвѣ́нїѧ съ моли́твою і҆и҃совою, не и҆спра́вивъ смире́нїѧ и҆ дꙋше́внагѡ безмо́лвїѧ, не поспѣша́ѧ, и҆ не пꙋтеше́ствꙋѧ со мно́гимъ ᲂу҆се́рдїемъ. Но подоба́етъ невнима́тельной дꙋшѣ̀ ко всѧ́комꙋ благо́мꙋ и҆ соверше́нномꙋ ра́зꙋмꙋ безпло́дною бы́ти, ꙗ҆́кѡ мскꙋ̀ безпло́дномꙋ, въ не́йже нѣ́сть разꙋмѣ́нїѧ дꙋхо́вныѧ мꙋ́дрости. Вои́стиннꙋ сла́дкаѧ є҆́сть ве́щь ми́ръ дꙋше́вный, и҆ и҆́мѧ і҆и҃сово, и҆ и҆стоща́нїе по́мыслѡвъ стра́стныхъ.</p>
<p>рк҃г. Є҆гда̀ ѕлѣ̀ совѣща́етъ дꙋша̀ съ тѣ́ломъ, тогда̀ ѻ҆́ба созида́етъ гра́дъ тщесла́вїѧ, и҆ сто́лпъ го́рдости, и҆ ѡ҆бита́ющыѧ въ ни́хъ нечести̑выѧ по́мыслы. Гдⷭ҇ь же стра́хомъ гее́нны согла́сїе и҆́хъ возмꙋща́етъ и҆ раздѣлѧ́етъ, понꙋжда́ѧ влады́чицꙋ дꙋ́шꙋ чꙋжда̑ѧ и҆ проти̑внаѧ тѣ́лꙋ глаго́лати и҆ мꙋ́дрствовати, ѿ ко́егѡ стра́ха и҆ раздѣле́нїе прилꙋча́етсѧ: Занѐ мꙋдрова́нїе плотско́е, вражда̀ на бг҃а є҆́сть, и҆ зако́нꙋ бж҃їю не покарѧ́етсѧ.<footnote lang="cu">Ри́м. гл. и҃, ст.з҃.</footnote></p>
<p>рк҃д. Повседнє́внаѧ на̑ша дѣла̀ подоба́етъ вѣ́сити по всѧ́къ ча́съ, и҆ внима́ти, и҆ ле́гкими, є҆ли́кѡ возмо́жно, твори́ти: ѻ҆́ныѧ надлежи́тъ въ ве́черъ покаѧ́нїемъ, а҆́ще хо́щемъ со хрⷭ҇то́мъ ѕло́бꙋ побѣди́ти: и҆ разꙋмѣва́ти подоба́етъ, а҆́ще по бз҃ѣ соверша́емъ всѧ̑ чꙋ́вствєннаѧ и҆ ви̑димаѧ на̑ша дѣла̀ пред̾ бг҃омъ, и҆ длѧ бг҃а є҆ди́нагѡ, да не ѿ чꙋ́вственныхъ безслове́снѣ крадо́мы быва́емъ.</p>
<p>рк҃є. А҆́ще по всѧ́къ де́нь прїѡбрѣта́емъ, съ по́мощїю бж҃їею, ѿ трезвѣ́нїѧ на́шегѡ, не до́лжны є҆смы̀ безразсꙋ́днѡ ѡ҆браща́тисѧ, и҆ погꙋблѧ́тисѧ ѿ мно́гихъ ѻ҆па́сныхъ бесѣ́дъ: но па́че презира́ти подоба́етъ сꙋ́єтнаѧ, за любе́зное и҆ сла́дкое прїѡбрѣ́тенїе, и҆ красотꙋ̀ ѻ҆́ныѧ добродѣ́тели.</p>
<anchor type="page" number="284"/>
<p>рк҃ѕ. Пра́ведно, ꙗ҆́коже созда́сѧ по є҆стествꙋ̀ ѿ бг҃а, до́лжны мы̀ подвиза́ти треча́стїе дꙋшѝ: ꙗ҆́рость на внѣ́шнѧго на́шего человѣ́ка, и҆ на ѕмі́ѧ сатанꙋ̀. Гнѣ́вайтесѧ, глаго́летъ, на грѣ́хъ: си́рѣчь, гнѣ́вайтесѧ на сами́хъ себѐ, и҆ на дїа́вола, да не къ бг҃ꙋ согрѣша́ете. Жела́нїе подвиза́ти подоба́етъ къ бг҃ꙋ и҆ добродѣ́тели: слове́сность же над̾ ѻ҆бои́ми си́ми съ премꙋ́дростїю и҆ хи́тростїю поста́вимъ ᲂу҆чрежда́ти, ᲂу҆чи́ти, мꙋ́чити и҆ нача́льствовати, ꙗ҆́коже ца́рь нача́льствꙋетъ над̾ раба́ми. И҆ є҆гда̀ поста́вимъ ра́зꙋмъ ѡ҆блада́телемъ си́хъ, тогда̀ по бз҃ѣ си́ми ра́зꙋмъ на́шъ ᲂу҆правлѧ́етъ, а҆́ще и҆ востаю́тъ на него̀ стра̑сти: глаго́летъ бо бра́тъ гдⷭ҇нь: А҆́ще кто̀ въ сло́вѣ не согрѣша́етъ, се́й соверше́нъ мꙋ́жъ, си́ленъ ѡ҆бꙋзда́ти и҆ всѐ тѣ́ло,<footnote lang="cu">І҆а́кѡв. гл. г҃, ст. в҃.</footnote> и҆ прѡ́чаѧ. Зане́же и҆́стинꙋ рещѝ, всѧ́кое беззако́нїе и҆ грѣ́хъ ѿ си́хъ трїе́хъ соверша́етсѧ, и҆ всѧ́каѧ добродѣ́тель и҆ пра́вда ѿ ѻ҆́ныхъ трїе́хъ составлѧ́етсѧ.</p>
<p>рк҃з. Тогда̀ ᲂу҆́мъ помрача́етсѧ и҆ непло́днымъ пребыва́етъ, є҆гда̀ и҆лѝ словеса̀ мїрска̑ѧ глаго́лати бꙋ́детъ, и҆лѝ въ мы́сль прїи́мши бесѣ́довати бꙋ́детъ съ ни́ми, и҆лѝ въ чꙋ́вственномъ че́млибо тѣ́ло со ᲂу҆мо́мъ сꙋ́етнѡ ᲂу҆праздни́тсѧ, и҆лѝ сꙋетѣ̀ и҆́нокъ себѐ преда́стъ. А҆́бїе бо и҆ ско́рѡ погꙋблѧ́етъ теплотꙋ̀, ᲂу҆миле́нїе, и҆ ѡ҆ бз҃ѣ дерзнове́нїе, и҆ ра́зꙋмъ. Є҆ли́кѡ бо внима́емъ ᲂу҆мꙋ̀, толи́кѡ просвѣща́емсѧ, и҆ є҆ли́кѡ не внима́емъ, толи́кѡ помрача́емсѧ.</p>
<p>рк҃и. Кто̀ по всѧ́къ де́нь блюде́нїе и҆ безмо́лвїе ᲂу҆ма̀ го́нитъ и҆ и҆́щетъ, се́й ᲂу҆до́бнѡ презира́етъ чꙋ́вственное всѐ, да не всꙋ́е трꙋди́тсѧ. А҆́ще ли же презира́етъ свою̀ со́вѣсть, го́рькѡ ᲂу҆́снетъ сме́ртїю забве́нїѧ: ѡ҆ че́мъ мо́литсѧ бж҃е́ственный дв҃дъ, си́рѣчь, дабы̀ не ᲂу҆снꙋ́ти.<footnote lang="cu">Ѱал. в҃і, ст. д҃.</footnote> Глаго́летъ же и҆ а҆пⷭ҇лъ: вѣ́дꙋщемꙋ добро̀ твори́ти, и҆ не творѧ́щемꙋ, грѣ́хъ є҆мꙋ̀ є҆́сть.<footnote lang="cu">І҆а́кѡв. гл. д҃, ст. з҃і.</footnote></p>
<p>рк҃ѳ. Прихо́дитъ же ᲂу҆́мъ ѿ лѣ́ности въ сво́й па́ки чи́нъ и҆ трезвѣ́нїе, а҆́ще а҆́бїе прилѣжа́нїе и҆мѣ́ти бꙋ́детъ, и҆ а҆́ще дѣ́йственность ᲂу҆ма̀ на́шегѡ те́плымъ тща́нїемъ возста́вимъ.</p>
<anchor type="page" number="285"/>
<p>р҃л. Не предвари́тъ жерно́вный ѻ҆се́лъ крꙋ́га, въ не́мже привѧ́занъ є҆́сть: нижѐ ᲂу҆́мъ предвари́тъ въ совершеннотво́рной добродѣ́тели, не и҆спра́вивъ внꙋ́трєннѧѧ своѧ̑. Ѡ҆слѣпѣва́етъ бо всегда̀ внꙋ́треннима ѻ҆чи́ма, кто̀ не мо́жетъ зрѣ́ти добродѣ́тель и҆ свѣтосїѧ́ющаго і҆и҃са.</p>
<p>рл҃а. Свирѣ́пый и҆ жесто́кїй ко́нь ска́четъ прїѧ́тнѡ, вса́дника воспрїи́мши: ᲂу҆́мъ же весе́лїемъ возвесели́тсѧ во свѣ́тѣ гдⷭ҇ни, входѧ̀ во ᲂу҆́трїи, свобожда́емь ѿ по́мыслѡвъ, и҆ по́йдетъ ѿ си́лы дѣ́ѧтельныѧ любомꙋ́дрїѧ ᲂу҆́мнагѡ, са́мъ на себѧ̀ взира́ѧ, къ си́лѣ неизрече́нной, зрѧ́щей неизречє́нныѧ добродѣ́тєли, и҆ є҆гда̀ глꙋбинꙋ̀ высо́кихъ, безконе́чныхъ и҆ бж҃е́ственныхъ помышле́нїй въ се́рдце прїи́метъ, тогда̀ ꙗ҆ви́тсѧ є҆гѡ̀ се́рдцꙋ, є҆ли́кѡ возмо́жно, бг҃ъ богѡ́въ. Оу҆диви́всѧ же ᲂу҆́мъ, прославлѧ́етъ любе́знѣ бг҃а ви́димаго и҆ ви́дѧщаго, кото́рый и҆ по семꙋ̀ и҆ по томꙋ̀ сп҃са́етъ си́це на него̀ взира́ющаго.</p>
<p>рл҃в. Глꙋбинꙋ̀ высо́кꙋ ᲂу҆́зритъ разꙋ́мнѡ и҆справлѧ́емое безмо́лвїе серде́чное, и҆ ди̑внаѧ ѿ бг҃а ᲂу҆слы́шитъ ᲂу҆́хо безмо́лвнагѡ ᲂу҆ма̀.</p>
<p>рл҃г. Пꙋ́тникъ до́лгимъ, и҆ неꙋдобопроходи́мымъ и҆ трꙋ́днымъ пꙋте́мъ ше́ствовати нача́вый, и҆ заблꙋжде́нїѧ боѧ́сѧ на возвраще́нїи, зна́мєнїѧ нѣ̑каѧ, и҆ пꙋтеводи́телей въ пꙋтеше́ствїи свое́мъ поставлѧ́етъ, ꙗ҆̀же доставлѧ́ютъ є҆мꙋ̀ ᲂу҆до́бное возвраще́нїе въ до́мъ. Тре́звеннѣ же пꙋтеше́ствꙋющїй мꙋ́жъ поставлѧ́етъ словеса̀, тогѡ́жъ са́магѡ и҆ ѻ҆́нъ боѧ́сѧ.</p>
<p>рл҃д. Но пꙋ́тникꙋ возвраще́нїе, ѿню́дꙋже и҆зы́де, быва́етъ вино́ю ра́дости: тре́звенникꙋ же возвраще́нїе вспѧ́ть є҆́сть поги́бель слове́сныѧ дꙋшѝ и҆ зна́менїе ѿстꙋпле́нїѧ бг҃оꙋго́дныхъ дѣ́лъ и҆ слове́съ и҆ помышле́нїй, и҆ бꙋ́детъ и҆мѣ́ти во вре́мѧ смертоно́снагѡ сна̀ дꙋше́внагѡ по́мыслы, ꙗ҆́кѡ жа́ло возбꙋжда́ющыѧ то напомина́нїемъ мно́гагѡ помраче́нїѧ, и҆ ᲂу҆ны́нїѧ, ѿ нерадѣ́нїѧ съ ни́мъ слꙋчи́вшагѡсѧ.</p>
<p>рл҃є. Въ скѡ́рби, и҆ во ѿча́ѧнїе, и҆ въ безнаде́ждїе впа́дшымъ на́мъ подоба́етъ твори́ти въ себѣ̀, ꙗ҆́коже творѧ́ше даві́дъ: си́рѣчь, <anchor type="page" number="286"/> и҆злива́ти се́рдце на́ше къ бг҃ꙋ, и҆ моли́твꙋ, и҆ ско́рбь на́шꙋ ꙗ҆́коже є҆́сть, гдⷭ҇ви возвѣща́ти. И҆сповѣ́даемсѧ бг҃ꙋ, ꙗ҆́кѡ могꙋ́щемꙋ премꙋ́дрѡ на́съ ᲂу҆пра́вити, и҆ ско́рбь, а҆́ще поле́зна, сотвори́ти ле́гкою, и҆ и҆зба́вити на́съ ѿ па́гꙋбныѧ и҆ тлѣ́нныѧ печа́ли.</p>
<p>рл҃ѕ. Ꙗ҆́рость бо на человѣ́ка чрез̾єсте́ственнѡ дви́жимаѧ, и҆ печа́ль не по бз҃ѣ, и҆ ᲂу҆ны́нїа, растлѣва́ютъ та́кожде благі̑ѧ и҆ разꙋ̑мныѧ по́мыслы, и҆́хже гдⷭ҇ь и҆сповѣ́данїемъ расточа́ѧ, ра́дость водворѧ́етъ.</p>
<p>рл҃з. По́мыслы же вше́дшыѧ въ се́рдце и҆ не хотѧ́щымъ на́мъ ᲂу҆крѣпи́вшыѧсѧ, и҆ стоѧ́щыѧ и҆стреблѧ́ти навы́че і҆и҃сова моли́тва съ трезвѣ́нїемъ, и҆з̾ глꙋбины̀ помышле́нїѧ серде́чнагѡ.</p>
<p>рл҃и. Ѡ҆блегче́нїе же и҆ ра́дость, бы́вше въ печа́ли ѿ мно́гихъ безслове́сныхъ по́мыслѡвъ, ѡ҆брѧ́щемъ є҆гда̀ ᲂу҆корѧ́ти бꙋ́демъ себѧ̀ и҆́стиннѡ и҆ безпристра́стнѡ, и҆ возвѣща́ти всѧ̑ гдⷭ҇ꙋ, ꙗ҆́коже человѣ́кꙋ: и҆ всѧ́чески ѿ ѻ҆бою̀ се́ю ѡ҆брѧ́щемъ поко́й.</p>
<p>рл҃ѳ. Во ѡ҆́бразъ ᲂу҆ма̀ законополо́жникъ мѡѷсе́й прїе́млетсѧ ѿ ѻ҆тє́цъ, и҆́же бг҃а ви́дитъ въ кꙋпинѣ̀, и҆ лице́мъ прославлѧ́етсѧ, и҆ бг҃омъ фараѡ́нꙋ ѿ бг҃а богѡ́въ поставлѧ́етсѧ, и҆ є҆гѵ́петъ ра́нитъ, и҆ і҆и҃лѧ и҆зво́дитъ, и҆ зако́нъ полага́етъ: ꙗ҆̀же не со́бственнѡ взѧ̑таѧ, но по дꙋ́хꙋ, сꙋ́ть дѣ̑йствїѧ и҆ преимꙋ́щєства ᲂу҆ма̀.</p>
<p>р҃м. Ѡ҆́бразъ же внѣ́шнѧгѡ человѣ́ка є҆́сть а҆арѡ́нъ, бра́тъ ѻ҆́нагѡ законополо́жника. Да ѡ҆бвини́ши ᲂу҆́бѡ съ ꙗ҆́ростїю, ꙗ҆́коже мѡѷсе́й согрѣши́вшаго а҆арѡ́на, и҆ мы̀ вводѧ́ще глаго́лемъ: что̀ непра́вдова тебѣ̀ і҆и҃ль, ꙗ҆́кѡ потща́сѧ ѿста́вити и҆̀хъ ѿ гдⷭ҇а бг҃а жива́гѡ и҆ вседержи́телѧ.<footnote lang="cu">И҆схо́д. гл. л҃в, ст. к҃а.</footnote></p>
<p>рм҃а. Показа̀ на́мъ гдⷭ҇ь, све́рхъ всѣ́хъ дрꙋги́хъ бла̑гъ, и҆ сїѐ, є҆гда̀ хотѧ́ше воскреси́ти ла́зарѧ ѿ ме́ртвыхъ, є҆́же ᲂу҆де́рживати запреще́нїемъ женоподо́бнꙋю не́мощь дꙋшѝ, и҆ жесто́кїй нра́въ ᲂу҆твержда́ющїй, є҆́же вѣ́сть, глаго́лю же, ꙗ҆́кѡ самоꙋкоре́нїе ѿ самолю́бїѧ, тщесла́вїѧ и҆ го́рдости дꙋ́шꙋ и҆збавлѧ́етъ.</p>
<anchor type="page" number="287"/>
<p>рм҃в. Ꙗ҆́коже без̾ вели́кагѡ кораблѧ̀ морскꙋ́ю пꙋчи́нꙋ прейтѝ не мо́жно: си́це не мо́жно ѿгна́ти прило́гъ лꙋка́вагѡ по́мысла без̾ призыва́нїѧ і҆и҃са хрⷭ҇та̀.</p>
<p>рм҃г. Противорѣ́чїе ѡ҆бꙋ́здывати, призыва́нїе же навы́че ѿгонѧ́ти ѿ се́рдца по́мыслы. Прило́гꙋ бо воѡбрази́вшꙋсѧ мечта́нїемъ чꙋ́вственныѧ ве́щи въ дꙋшѣ̀, ꙗ҆́коже мечта́нїемъ лица̀ ѡ҆скорби́вшагѡ на́съ, и҆лѝ мечта́нїемъ красоты̀ же́нскїѧ, и҆лѝ зла́та, и҆лѝ сребра̀, є҆ди́но по є҆ди́номꙋ и҆з̾ си́хъ, а҆́ще бꙋ́детъ въ се́рдцѣ на́шемъ, а҆́бїе ѡ҆блича́ютсѧ по́мыслы памѧтоѕло́бїѧ, блꙋда̀ и҆ сребролю́бїѧ, мечта́нїе произве́дшїи въ се́рдцѣ. И҆ а҆́ще и҆скꙋ́сенъ ᲂу҆́мъ на́шъ, и҆ нака́занъ є҆́сть, навы́че блюде́нїю ᲂу҆ма̀, и҆ зрѣ́ти чи́стѡ и҆ ꙗ҆́снѡ лє́стныѧ мечта̑нїѧ и҆ пре́лєсти лꙋка́выхъ: а҆́бїе, ᲂу҆до́бь въ нахожде́нїи противорѣ́чїемъ и҆ моли́твою і҆и҃съ хрⷭ҇то́вою, Оу҆гаша́етъ разжжє́нныѧ стрѣ́лы дїа́вола, не попꙋща́ѧ пристра́стномꙋ мечта́нїю пойтѝ вкꙋ́пѣ съ ни́мъ, и҆ помышле́нїѧмъ на́шымъ соѡбрази́тисѧ со́нїю пристра́стнѡ, и҆лѝ собесѣ́довати любо́внѡ, и҆лѝ многомы́слїе, и҆лѝ сложе́нїе сотвори́ти: ѿ чегѡ̀ послѣ́дꙋютъ по нꙋ́ждѣ нѣ́коей, ꙗ҆́кѡ за дне́мъ но́щь, лꙋка̑выѧ дѣла̀.</p>
<p>рм҃д. А҆́ще же неискꙋ́сенъ є҆́сть ᲂу҆́мъ на́шъ въ бо́дрости трезвѣ́нїѧ, а҆́бїе мѣша́етсѧ съ ꙗ҆́вльшимсѧ є҆мꙋ̀ мечта́нїемъ пристра́стнѡ, ꙗ҆ково́ бы то̀ ни бы́ло, и҆ разглаго́льствꙋетъ, вопрошє́шѧ непра́вєдныѧ принима́ѧ, и҆ даѧ̀ ѿвѣ́ты: и҆ тогда̀ смѣ́шаны быва́ютъ на́ши по́мыслы съ бѣсо́вскимъ мечта́нїемъ, є҆́же є҆щѐ па́че расте́тъ и҆ мно́житсѧ, да любе́зно, и҆ красно̀, и҆ ᲂу҆го́дно ꙗ҆влѧ́етсѧ прельща́емомꙋ и҆ крадо́момꙋ ᲂу҆мꙋ̀. И҆ то́ежде стра́ждетъ тогда̀ ᲂу҆́мъ, ꙗ҆́коже а҆́ще ꙗ҆ви́тсѧ пе́съ на ра́внѣмъ мѣ́стѣ нѣ́коемъ, и҆дѣ́же и҆ а҆́гнцы нѣ́кїи бꙋ́дꙋтъ, сꙋ́ще неѕло́биви, и҆ къ ꙗ҆ви́вшемꙋсѧ и҆̀мъ ча́стѡ притека́ютъ, ꙗ҆́кѡ къ свое́й ма́тери, ничегѡ̀ ѿ приближе́нїѧ ко пса́мъ не прїѡбрѣта́юще, ра́звѣ то́чїю нечистотꙋ̀ и҆ ѕлово́нїе воспрїе́млюще. Сицевы́мъ ѡ҆́бразомъ и҆ на́ши помышлє́нїѧ притека́ютъ ненака́заннѡ ко всѣ̑мъ бѣсѡ́вскимъ мечта́нїѧмъ во ᲂу҆мѣ̀: и҆ смѣси́вшихсѧ и҆̀хъ, ꙗ҆́коже <anchor type="page" number="288"/> реко́хъ, мо́жно ви́дѣти ѻ҆бои́хъ совѣщава́ющихсѧ преврати́ти И҆лїопо́ль, ꙗ҆́коже а҆гамемно́нъ и҆ менела́й. Си́це бо и҆ сі́и совѣ́тꙋютсѧ, чемꙋ̀ подоба́етъ бы́ти, дабы̀ посре́дствомъ тѣ́ла въ дѣ́ло привестѝ ꙗ҆́вльшеесѧ и҆̀мъ ѿ пре́лести бѣсо́вскагѡ прило́га кра́снымъ и҆ прїѧ́тнымъ. И҆ си́це про́чее зи́ждꙋтсѧ внꙋтрѝ согрѣшє́нїѧ дꙋшє́внаѧ: нꙋ́жда же належи́тъ тогда̀ и҆ внѣ̀ и҆звестѝ сꙋ̑щаѧ во внꙋ́тренности се́рдца.</p>
<p>рм҃є. Оу҆до́бнаѧ нѣ́каѧ и҆ неѕло́биваѧ ве́щь є҆́сть ᲂу҆́мъ, ᲂу҆до́бь послѣ́дꙋющаѧ мечта́нїѧмъ, и҆ ѿ беззако́нныхъ мечта́нїй неꙋдободержи́маѧ, а҆́ще не и҆́мать самоде́ржца страсте́мъ по́мысла, возбранѧ́юща є҆го̀ всегда̀ и҆ ѡ҆бꙋ́здывающа.</p>
<p>рм҃ѕ. Видѣ́нїе и҆ ра́зꙋмъ сꙋ́ть наста́вники соверше́ннагѡ житїѧ̀, и҆ хода́таи навыко́ша бы́ти: занѐ смы́слъ возне́сшїйсѧ си́ми, въ презрѣ́нїе прихо́дитъ страсте́й, и҆ и҆́ныхъ чꙋ́вственныхъ и҆ прїѧ́тныхъ веще́й жите́йскихъ, ꙗ҆́кѡ хꙋды́хъ.</p>
<p>рм҃з. Житїѐ внима́тельное, ѡ҆ хрⷭ҇тѣ̀ і҆и҃сѣ и҆справлѧ́емо, ражда́етъ видѣ́нїе и҆ разꙋмѣ́нїе: ражда́етъ и҆ восхождє́нїѧ бж҃е́ствєннаѧ, и҆ помышлє́нїѧ премꙋ̑драѧ, сопрѧ́гшисѧ съ сꙋпрꙋ́гою, смире́нїемъ, ꙗ҆́коже глаго́летъ бж҃е́ственный проро́къ и҆са́їа, ꙗ҆́кѡ терпѧ́щїи гдⷭ҇а и҆змѣнѧ́тсѧ си́лою, ѡ҆крыла́тѣютъ и҆ возлетѧ́тъ ѡ҆ гдⷭ҇ѣ.</p>
<p>рм҃и. Же́стоко и҆ приско́рбно человѣ́кѡмъ ꙗ҆влѧ́етсѧ, дꙋше́внѡ безмо́лвствовати ѿ всѧ́кагѡ по́мысла. И҆ вои́стиннꙋ є҆́сть дѣ́ло трꙋ́дное и҆ болѣ́зненное. Не є҆ди̑нымъ бо приско́рбно ненаꙋчє́ннымъ бра́ни, безтѣле́сное въ тѣле́сномъ до́лѣ заключа́ти и҆ загражда́ти, но и҆ и҆скꙋ́съ прїи́мшымъ сꙋ́щїѧ внꙋ́трь невеще́ственныѧ бра́ни. А҆ и҆́же гдⷭ҇а і҆и҃са всегда́шнею моли́твою въ пе́рсехъ соде́ржитъ, не ᲂу҆трꙋди́тсѧ послѣ́дꙋѧ є҆мꙋ̀, по сло́вꙋ проро́ка, и҆ днѐ человѣ́ча таковы́й не пожела́етъ,<footnote lang="cu">І҆ерем. гл. з҃і, ст. ѕ҃і.</footnote> за красотꙋ̀ и҆ прїѧ́тность, и҆ сла́дость і҆и҃совꙋ: и҆ врагѡ́въ свои́хъ, нечести́выхъ бѣсѡ́въ ѻ҆́крестъ скита́ющихсѧ не постыди́тсѧ, глаго́лѧ и҆̀мъ во вратѣ́хъ се́рдца,<footnote lang="cu">Ѱал. рк҃ѕ, ст. є҃.</footnote> и҆ і҆и҃сомъ вспѧ́ть ѿгонѧ́ѧ.</p>
<anchor type="page" number="289"/>
<p>рм҃ѳ. Возлетѣ́вши дꙋша̀ по сме́рти на воздꙋ́хъ во двє́ри небє́сныѧ, съ собо́ю и҆ въ себѣ̀ и҆мꙋ́щи хрⷭ҇та̀, нижѐ та́мѡ врагѡ́въ свои́хъ ᲂу҆срами́тсѧ, но дерзнове́ннѡ, ꙗ҆́коже ны́нѣ, и҆ тогда̀ возглаго́летъ къ ни̑мъ во вратѣ́хъ. То́чїю до и҆схо́да своегѡ̀ да не ѡ҆слабѣва́етъ вопи́ти ко гдⷭ҇ꙋ і҆и҃сꙋ хрⷭ҇тꙋ̀ сн҃ꙋ бж҃їю де́нь и҆ но́щь: и҆ то́й сотвори́тъ ѿмще́нїе вско́рѣ,<footnote lang="cu">Лꙋкѝ гл. и҃і, ст. и҃.</footnote> по нело́жномꙋ є҆гѡ̀ и҆ бж҃е́ственномꙋ ѡ҆бѣща́нїю, ꙗ҆́коже речѐ ѡ҆ сꙋдїѝ непра́веднѣмъ: є҆́й, глаго́лю ва́мъ, сотвори́тъ и҆ въ настоѧ́щей жи́зни, и҆ по и҆схо́дѣ дꙋшѝ ѿ тѣ́ла.</p>
<p>р҃н. По ᲂу҆́мномꙋ мо́рю пла́ваѧ, ᲂу҆пова́й на і҆и҃са. Глаго́летъ бо внꙋтрѝ, въ се́рдцѣ твое́мъ та́инственнѣ сїѐ: Не бо́йсѧ ѻ҆троча̀ мо́й, і҆а́кѡве, ма́лый і҆зра́илю, че́рве: а҆́зъ защища́ю тѧ̀.<footnote lang="cu">И҆са́їи гл. м҃а, ст. д҃і.</footnote> А҆́ще ᲂу҆́бѡ бг҃ъ по на́съ, кі́й лꙋка́вый на ны̀; и҆́же ᲂу҆блажѝ чи́стыхъ се́рдцемъ, и҆ зако́нъ положѝ, ꙗ҆́кѡ въ чи̑стыѧ сердца̀ сла́дкїй і҆и҃съ, и҆ є҆ди́ный чи́стый, входи́ти бж҃ески, и҆ въ ѻ҆́ныхъ ѡ҆бита́ти хо́щетъ. Тѣ́мже да не преста́немъ, по сло́вꙋ бж҃е́ственнагѡ па́ѵла, ѡ҆бꙋча́ти ᲂу҆́мъ ко благоче́стїю.<footnote lang="cu">а҃ Тїмоѳ. гл. д҃, ст. з҃.</footnote> Вои́стиннꙋ бо благоче́стїе пра́веднѡ рече́сѧ и҆сторга́ющимъ и҆з̾ ко́рене сѣ́мена лꙋка́вагѡ. Сїѐ благоче́стїе є҆́сть ѻ҆́наѧ стезѧ̀ сло́ва, си́рѣчь, пꙋ́ть слове́сности, и҆лѝ пꙋ́ть по́мысла, по є҆́ллинскомꙋ же а҆тті́ческомꙋ нарѣ́чїю: пꙋ́ть<footnote lang="el">ἡ ὀδός, οἶμος <disp lang="cu">и҆</disp> κέλευθος</footnote> глаго́летсѧ, є҆́же є҆́сть по́мыслъ.</p>
<p>рн҃а. Ѡ҆ мно́жествѣ ми́ра наслади́тсѧ<footnote lang="cu">Ѱал. л҃ѕ, ст. а҃і.</footnote> по сло́вꙋ дв҃довꙋ, и҆́же не прїе́млетъ лица̀ человѣ́ча, сꙋдѧ̀ непра́вдꙋ въ се́рдцѣ свое́мъ, си́рѣчь ѡ҆́бразы не прїе́млетъ лꙋка́выхъ дꙋхѡ́въ, и҆ чрез̾ ѻ҆́ныѧ ѡ҆́бразы помышлѧ́ѧ ѡ҆ грѣхѣ̀ и҆ ѕлѣ̀, сꙋдѧ̀ и҆ разсꙋжда́ѧ въ землѝ своегѡ̀ се́рдца, пра́вєднаѧ на грѣ́хъ премѣнѧ́ѧ. Людьми́ бо и҆ бѣсѡ́въ вели́цыи и҆ разꙋ́мнїи ѻ҆тцы̀ въ не́которыхъ писа́нїѧхъ свои́хъ нареко́ша за слове́сность: ꙗ҆ково́же є҆́сть и҆ є҆ѵⷢ҇льское сло́во, и҆дѣ́же глаго́летъ гдⷭ҇ь, ꙗ҆́кѡ вра́гъ человѣ́къ сїѐ сотворѝ, и҆ во <anchor type="page" number="290"/> пшени́цꙋ вмѣша̀ пле́велы.<footnote lang="cu">Матѳ. гл. г҃і, ст к҃и.</footnote> Не мо́жно ско́ро ѿрещи́сѧ ѿ творѧ́щихъ лꙋка́вое: сегѡ̀ ра́ди и҆ потреблѧ́емсѧ ѿ по́мыслѡвъ.</p>
<p>рн҃в. Со внима́нїемъ ᲂу҆ма̀ наче́ншїи жи́ти, а҆́ще сопрѧже́мъ съ трезвѣ́нїемъ смире́нїе, и҆ соедини́мъ съ противорѣ́чїемъ моли́твꙋ, пꙋте́мъ мы́сленнымъ до́брѣ ше́ствовати бꙋ́демъ, ꙗ҆́кѡ со свѣще́ю свѣ́тлою, съ покланѧ́емымъ и҆́менемъ і҆и҃са хрⷭ҇та̀, до́мъ се́рдца на́шегѡ метꙋ́ще и҆ ѡ҆треблѧ́юще ѿ лꙋка́вствїѧ, ᲂу҆краша́юще и҆ ѡ҆чища́юще. А҆́ще же на трезвѣ́нїе то́чїю на́ше и҆ внима́нїе надѣ́ѧтисѧ бꙋ́демъ, ско́рѡ ѿ вра̑гъ низринове́ни бы́вше, и҆спрове́ргшесѧ паде́мъ: и҆ си́це низве́ргнꙋтъ на́съ льсти́вїи и҆ кова́рнѣйшїи, и҆ во мре́жахъ лꙋка́выхъ и҆́хъ по́мыслѡвъ мно́жае ᲂу҆вѧ́знемъ, и҆лѝ и҆ закла́ни бꙋ́демъ ᲂу҆до́бь ѿ тѣ́хъ, тве́рдагѡ копїѧ̀ не и҆мꙋ́ще, і҆и҃съ хрⷭ҇то́ва и҆́мене. Є҆ди́ный бо честны́й ме́чь се́й, вельмѝ ча́стѡ ѡ҆браща́емый въ є҆диноѡбра́зномъ се́рдцѣ, вѣ́сть ѡ҆браща́ти и҆ посѣца́ти и҆̀хъ, и҆ ѡ҆палѧ́ти и҆ поѧда́ти, ꙗ҆́кѡ ѻ҆́гнь тро́стїе.</p>
<p>рн҃г. Дѣ́ло непреста́ннагѡ трезвѣ́нїѧ и҆лѝ по́льза дꙋше́внаѧ, и҆ ве́лїе прїѡбрѣ́тенїе є҆́сть, зрѣ́ти а҆́бїе ѡ҆бразꙋ́ющыѧсѧ мечта̑нїѧ по́мыслѡвъ во ᲂу҆мѣ̀: противорѣ̑чїѧ же ѡ҆блича́ти, и҆ ꙗ҆влѧ́ти покꙋша́ющїйсѧ вни́ти по́мыслъ на воздꙋ́хъ ᲂу҆ма̀ на́шегѡ мечта́нїемъ чꙋ́вственныѧ нѣ́кїѧ ве́щи. Оу҆гаша́ющее же и҆ разрꙋша́ющее а҆́бїе сопроти́вныхъ всѧ́кое ᲂу҆мышле́нїе, всѧ́кое сло́во, всѧ́кое мечта́нїе, всѧ́кое подо́бїе, всѧ́кое ꙗ҆вле́нїе лꙋка́вое, є҆́сть призыва́нїе гдⷭ҇а. И҆́бо и҆ мы̀ са́ми во ᲂу҆мѣ̀ зри́мъ держа́вное побѣжде́нїе и҆́хъ ѿ і҆и҃са вели́кагѡ бг҃а на́шегѡ, и҆ ѿмще́нїе за на́съ смире́нныхъ, и҆ хꙋды́хъ и҆ непотре́бныхъ.</p>
<p>рн҃д. Мно́зи не разꙋмѣва́ютъ, ꙗ҆́кѡ всѣ̀ по́мыслы не и҆но́е что̀ сꙋ́ть, то́чїю мечта̑нїѧ є҆ди̑на чꙋ́вственныхъ и҆ мїрски́хъ веще́й. А҆́ще же ᲂу҆косни́мъ въ моли́твѣ тре́звеннѡ, свобожда́етъ моли́тва мы́сль ѿ всѧ́кагѡ веще́ственнагѡ мечта́нїѧ лꙋка́выхъ по́мыслѡвъ: и҆звѣща́етъ же є҆́й и҆ словеса̀ бра́ни сꙋпоста́тѡвъ, и҆ ве́лїе є҆́сть прїѡбрѣ́тенїе моли́твы и҆ трезвѣ́нїѧ. Ѻ҆ба́че ѻ҆чи́ма <anchor type="page" number="291"/> твои́ма смо́триши, и҆ воздаѧ́нїе грѣ́шникѡвъ ᲂу҆́мственныхъ, ᲂу҆́мственнѡ и҆ са́мъ ᲂу҆́зриши и҆ ᲂу҆разꙋмѣ́еши,<footnote lang="cu">Ѱал. ч҃, ст. и҃.</footnote> глаго́летъ бж҃е́ственный даві́дъ пѣснопѣ́вецъ.</p>
<p>рн҃є. Воспомина́имъ сме́рть, а҆́ще возмо́жно, непреста́ннѡ: ѿ ко́еѧ па́мѧти ѿложе́нїе попече́нїй и҆ всѣ́хъ сꙋє́тъ въ на́съ ражда́етсѧ, хране́нїе ᲂу҆ма̀, и҆ непреста́ннаѧ моли́тва. Безпристра́стїе тѣ́ла, є҆́сть ѡ҆мерзѣ́нїе грѣха̀: и҆ почтѝ всѧ́каѧ добродѣ́тель, ѡ҆бита́ющаѧ въ на́съ, а҆́ще подоба́етъ рещѝ и҆́стинꙋ, ѿ сегѡ̀ проистека́етъ. Тѣ́мже ꙗ҆́кѡ своѐ дыха́нїе, а҆́ще возмо́жно, сїю̀ ве́щь да ᲂу҆потреблѧ́емъ.</p>
<p>рн҃ѕ. Се́рдце, ᲂу҆страни́вшеесѧ ѿ мечта́нїй коне́чнѣ, помышлє́нїѧ роди́тъ посредѣ̀ себѐ ра́дѡстнаѧ, бж҃е́ствєннаѧ и҆ таи́нствєннаѧ, и҆́мже ѡ҆́бразомъ и҆гра́ютъ ры̑бы, и҆ погрꙋжа́ютсѧ делфі́ны, ᲂу҆тиха́ющꙋ мо́рю: и҆ вѣ́етсѧ мо́ре то́нкимъ вѣ́тромъ, бе́здна же серде́чнаѧ дх҃омъ ст҃ы́мъ. И҆ поне́же, глаго́летъ, є҆стѐ сы́нове, посла̀ бг҃ъ дх҃а сн҃а своегѡ̀ въ сердца̀ ва̑ша, вопїю́ща: а҆́вва ѻ҆́ч҃е!<footnote lang="cu">Галат. гл. д҃, ст. г҃.</footnote></p>
<p>рн҃з. Оу҆сꙋмни́тсѧ и҆ недоꙋмѣ́етъ всѧ́къ мона́хъ дꙋхо́вное дѣ́ло прїѧ́ти пре́жде трезвѣ́нїѧ ᲂу҆ма̀, и҆лѝ не вѣ́дѧщи добро́ты ѻ҆́нагѡ, и҆лѝ вѣ́дѧщи, но по нерадѣ́нїю не могꙋ́щи. Ѿ недоꙋмѣ́нїѧ же безсомни́тельнѡ свободи́тсѧ возше́дши на ᲂу҆́мное блюде́нїе, є҆́же є҆́сть и҆ глаго́летсѧ мы́сленное любомꙋ́дрїе ᲂу҆ма̀, ꙗ҆́кѡ ѡ҆брѣ́те пꙋ́ть, ѡ҆ не́мже речѐ гдⷭ҇ь: а҆́зъ є҆́смь пꙋ́ть, и҆ и҆́стина и҆ живо́тъ.<footnote lang="cu">І҆ѡа́н. гл. д҃і, ст. ѕ҃.</footnote></p>
<p>рн҃и. Па́ки недоꙋмѣ́етъ, зрѧ̀ бе́зднꙋ по́мыслѡвъ, и҆ мно́жество младе́нцєвъ вавѷлѡ́нскихъ. Но и҆ сїѐ недоꙋмѣ́нїе разрѣша́етъ хрⷭ҇то́съ, а҆́ще крѣ́постїю мы́сленною всегда̀ на не́мъ стои́мъ. Всѧ̑ же младе́нцы вавѷлѡ́нскїѧ ѡ҆ ка́мень се́й разбива́юще,<footnote lang="cu">Ѱал. рл҃ѕ, ст. ѳ҃.</footnote> ѿража́емъ, и҆сполнѧ́юще, по глаго́лꙋ, жела́нїе на́ше ѿ ни́хъ. И҆́же бо храни́тъ за́повѣдь, не ᲂу҆вѣ́сть глаго́ла лꙋка́вна.<footnote lang="cu">Є҆ккл. гл. и҃, ст. є҃.</footnote> Без̾ мене́ бо, речѐ хрⷭ҇то́съ, не мо́жете твори́ти ничесѡ́же.<footnote lang="cu">І҆ѡа́н. гл. є҃і, ст. є҃.</footnote></p>
<anchor type="page" number="292"/>
<p>рн҃ѳ. Се́й є҆́сть и҆́стинный и҆ сꙋ́щїй и҆́нокъ, и҆́же трезвѣ́нїе и҆справлѧ́етъ: и҆ се́й и҆́стинный тре́звенникъ, и҆́же въ се́рдцѣ є҆́сть и҆́нокъ.</p>
<p>рѯ҃. Продолжа́етсѧ житїѐ человѣ́ческое ѡ҆бходѧ́щи по годи́намъ, мѣ́сѧцамъ, недѣ́лѧмъ, и҆ днѧ́мъ, и҆ часа́мъ, и҆ минꙋ́тамъ. Съ си́ми ᲂу҆̀бо подоба́етъ на́мъ продолжа́ти и҆ добродѣ́тєльнаѧ дѣѧ̑нїѧ, глаго́лю же трезвѣ́нїе, и҆ моли́твꙋ, и҆ сла́дость серде́чнꙋю въ прїѧ́тномъ безмо́лвїи до и҆схо́да на́шегѡ.</p>
<p>рѯ҃а. На́йдетъ на на́съ ча́съ сме́рти, прїи́детъ, и҆ ᲂу҆бѣ́гнꙋти не мо́жно. И҆, ѽ когда́бъ кнѧ́зь мі́ра и҆ воздꙋ́ха, грѧдꙋ́щїй тогда̀, ѡ҆брѣ́лъ беззакѡ́нїѧ на̑ша ма̑ла и҆ хꙋ̑да, да не ѡ҆бличи́тъ пои́стиннѣ! и҆ тогда̀ воспла́чемсѧ безполе́знѡ. Ра́бъ бо, глаго́летъ, вѣ́дѣвый во́лю господи́на своегѡ̀, и҆ не сотвори́въ, бїе́нъ бꙋ́детъ мно́гѡ.<footnote lang="cu">Лꙋкѝ гл. в҃і, ст. м҃з.</footnote></p>
<p>рѯ҃в. Го́ре, глаго́летъ, погꙋ́бльшымъ се́рдце! и҆ что̀ сотворѧ́тъ, є҆гда̀ посѣти́тъ гдⷭ҇ь;<footnote lang="cu">Сїра́х. гл. в҃, ст. д҃і.</footnote> тѣ́мже подвиза́имсѧ, бра́тїе.</p>
<p>рѯ҃г. Просты̑мъ и҆ безстра́стнѣйшымъ по́мысламъ послѣ́дꙋютъ стра́стные, ꙗ҆́коже ѡ҆брѣто́хомъ ѿ многолѣ́тнагѡ и҆скꙋ́са и҆ наблюде́нїѧ: и҆ пе́рвые вхо́домъ быва́ютъ вторы̑мъ, си́рѣчь безпристра́стные пристра̑стнымъ.</p>
<p>рѯ҃д. Вои́стиннꙋ на́двое подоба́етъ раздѣлѧ́тисѧ человѣ́кꙋ, произволе́нїемъ и҆ помышле́нїемъ премꙋ́дрымъ раздира́тисѧ подоба́етъ, ꙗ҆́коже реко́хъ, и҆ враго́мъ самомꙋ̀ себѣ̀ неизмѣ́ннымъ подоба́етъ бы́ти пои́стиннѣ. Ꙗ҆ково̀ ᲂу҆́бѡ расположе́нїе и҆́мать нѣ́кто всегда̀ къ человѣ́кꙋ, лю́тѣ ѕѣлѡ̀ и҆ мно́гажды ѡ҆скорби́вшемꙋ и҆ непра́вдовавшемꙋ: сицево̀ и҆лѝ мно́гѡ па́че и҆ на́мъ къ себѣ̀, а҆́ще хо́щемъ и҆спра́вити вели́кꙋю и҆ пе́рвꙋю за́повѣдь, си́рѣчь, житїѐ хрⷭ҇то́во, блаже́нное смире́нїе, во пло́ти бж҃їю жи́знь. Тѣ́мже, глаго́летъ а҆по́столъ: кто́ мѧ и҆зба́витъ ѿ тѣ́ла сме́рти сеѧ̀;<footnote lang="cu">Ри́м. гл. з҃, ст. к҃д.</footnote> зако́нꙋ бо бж҃їю не покарѧ́етсѧ. Показꙋ́ѧ же, ꙗ҆́кѡ покори́ти тѣ́ло во́ли бж҃їей въ на́шей вла́сти є҆́сть, глаго́летъ: А҆́ще <anchor type="page" number="293"/> бо бы́хомъ себѐ разсꙋжда́ли, не бы́хомъ ѡ҆сꙋжде́ни бы́ли:<footnote lang="cu">а҃ Кор. гл. а҃і, ст. л҃а.</footnote> сꙋди́ми же ѿ гдⷭ҇а наказꙋ́емсѧ.</p>
<p>рѯ҃є. Нача́ло плодоно́сїѧ є҆́сть цвѣ́тъ: нача́ло же блюде́нїѧ ᲂу҆ма̀, є҆́сть воздержа́нїе бра́шенъ и҆ питїѧ̀, и҆ всѣ́хъ пѡ́мыслъ ѿринове́нїе и҆ ѡ҆ставле́нїе, и҆ безмо́лвїе серде́чное.</p>
<p>рѯ҃ѕ. Ѡ҆ хрⷭ҇тѣ̀ і҆и҃сѣ ᲂу҆крѣплѧ́ємымъ, и҆ трезвѣ́нїемъ тве́рдостнѣ тещѝ наче́ншымъ, пе́рвѣе ꙗ҆влѧ́етсѧ на́мъ во ᲂу҆мѣ̀ ꙗ҆́кѡ свѣща̀, держи́маѧ ѿ на́съ рꙋко́ю ᲂу҆ма̀, и҆ пꙋтеводи́тельствꙋющаѧ на́съ на стєзѝ мы́слєнныѧ. Пото́мъ ꙗ҆́кѡ лꙋна̀ всесвѣ́тлаѧ во тве́рди серде́чнѣй ѡ҆браща́ющаѧсѧ: та́же ꙗ҆влѧ́етсѧ на́мъ ꙗ҆́кѡ со́лнце, і҆и҃съ, пра́вдою сїѧ́ющїй, си́рѣчь, показꙋ́ющїй себѐ, и҆ всесвѣ́тлый свѣ́тъ сво́й видѣ́нїй.</p>
<p>рѯ҃з. Сїѧ̑ ᲂу҆́бѡ ѿкрыва́етъ і҆и҃съ та́йнѡ, ᲂу҆мꙋ̀ пребыва́ющемꙋ въ за́повѣди є҆гѡ̀, глаго́лющей: И҆ ѡ҆брѣ́жите жестокосе́рдїе ва́ше.<footnote lang="cu">Второз. гл. і҃, ст. ѕ҃і.</footnote> И҆ ꙗ҆́коже рече́но є҆́сть, помышле́нїѧмъ ди̑внымъ наꙋча́етъ человѣ́ка тща́тельное трезвѣ́нїе: бж҃ество́ бо нелицепрїе́мно. Тѣ́мже глаго́летъ гдⷭ҇ь: слы́шите менѐ, и҆ разꙋмѣ́йте, и҆́же бо и҆́мать, да́стсѧ є҆мꙋ̀, и҆ преизбꙋ́детъ: а҆ и҆́же не и҆́мать, и҆ є҆́же мни́тсѧ и҆мѣ́ти, во́зметсѧ ѿ негѡ̀.<footnote lang="cu">Матѳ. гл. г҃і, ст. в҃і.</footnote> И҆ лю́бѧщымъ бг҃а всѧ̑ поспѣшествꙋ́ютъ во благо́е.<footnote lang="cu">Ри́м. гл. и҃, ст. к҃и.</footnote> Мно́гѡ ᲂу҆̀бо па́че томꙋ̀ добродѣ́тєли поспѣшествова́ти бꙋ́дꙋтъ.</p>
<p>рѯ҃и. Не бꙋ́детъ ше́ствовати кора́бль мнѡ́гїѧ пѡ́прища без̾ воды̀: и҆ блюде́нїе ᲂу҆ма̀ нима́лѡ не продолжи́тсѧ без̾ трезвѣ́нїѧ со смире́нїемъ, и҆ моли́твою і҆и҃съ хрⷭ҇то́вою всегда́шнею.</p>
<p>рѯ҃ѳ. Хра́мины ѡ҆снова́нїе є҆́сть ка́менїе: сеѧ́ же добродѣ́тели ѡ҆снова́нїе и҆ ве́рхъ, є҆́сть ст҃о́е и҆ покланѧ́емое и҆́мѧ гдⷭ҇а на́шегѡ і҆и҃са хрⷭ҇та̀. Оу҆до́бь кораблекрꙋше́нїе ᲂу҆чини́тъ неискꙋ́сный ко́рмчїй во вре́мѧ волне́нїѧ, корабе́льникѡвъ ѿгна́въ, вє́сла же и҆ корми́ло въ пꙋчи́нꙋ пове́ргъ, са́мъ же спѧ̀: ᲂу҆до́бѣе же погꙋби́тсѧ дꙋша̀ ѿ бѣсѡ́въ, ѡ҆ трезвѣ́нїи нерадѧ́щаѧ, и҆ є҆́же призыва́ти и҆́мѧ і҆и҃съ хрⷭ҇то́во въ начина́ющихсѧ прило́гахъ.</p>
<anchor type="page" number="294"/>
<p>р҃ѻ. Є҆́же вѣ́мы, пи́шꙋще глаго́лемъ, и҆ є҆́же ви́дѣхомъ ѻ҆́нымъ пꙋте́мъ проходѧ́ще, свидѣ́тельствꙋемъ ва́мъ, а҆́ще прїѧ́ти глаго́лємаѧ восхо́щете, ꙗ҆́кѡ са́мъ гдⷭ҇и речѐ: А҆́ще кто̀ не пребꙋ́детъ во мнѣ̀, и҆зве́ржетсѧ во́нъ, ꙗ҆́кѡ розга̀, и҆ собира́ютъ ю҆̀, и҆ во ѻ҆́гнь влага́ютъ, и҆ сгара́етъ.<footnote lang="cu">І҆ѡа́н. гл. є҃і, ст. ѕ҃.</footnote> А҆ и҆́же пребыва́етъ во мнѣ̀: и҆ а҆́зъ въ не́мъ. Ꙗ҆́коже бо не мо́щно возсїѧ́ти со́лнцꙋ без̾ свѣ́та: си́це не мо́щно ѡ҆чи́ститисѧ се́рдцꙋ ѿ скве́рныхъ гꙋби́тельныхъ по́мыслѡвъ, кромѣ̀ моли́твы і҆и҃сова и҆́мене. А҆́ще ли же и҆́стинно сїѐ, ꙗ҆́коже зрю̀, да соедини́мъ и҆́мѧ і҆и҃сово своемꙋ̀ дыха́нїю. Ѻ҆́во бо є҆́сть свѣ́тъ, тѣ́ же тьма̀: и҆ ѻ҆́во є҆́сть бг҃ъ и҆ влⷣка, тѣ́ же рабѝ бѣсѡ́мъ.</p>
<p>рѻ҃а. Свѣторо́днымъ и҆ молнїеро́днымъ и҆ свѣтоиспꙋща́тельнымъ и҆ ѻ҆гнено́снымъ хране́нїе ᲂу҆ма̀ сво́йственнѡ и҆ достоиме́ннѡ да нарица́етсѧ. Преимꙋ́ществꙋетъ бо, и҆́стиннѡ рещѝ, безконє́чныѧ тѣлє́сныѧ мнѡ́гїѧ добродѣ́тєли. Сегѡ̀ ᲂу҆́бѡ ра́ди честны́ми и҆мена́ми нарица́ти подоба́етъ сїю̀ добродѣ́тель, ражда́ющагѡсѧ ра́ди ѿ неѧ̀ свѣтозра́чнагѡ свѣ́та: ю҆́же возлюби́вше грѣ̑шницы и҆ непотре́бнїи, ме́рзкїи и҆ неразꙋ́мнїи, несмы́сленнїи и҆ непра́веднїи, пра́вєдны, благопотрє́бны, чи̑сты, ст҃ы и҆ смы́слєнны ѡ҆ і҆и҃сѣ хрⷭ҇тѣ̀ бы́ти мо́гꙋтъ: и҆ не то́чїю сїѐ, но и҆ та̑йнаѧ ви́дѣти: и҆ бг҃осло́вствовати, и҆ бы́вше прозри́тельни къ пречи́стомꙋ и҆ безпредѣ́льномꙋ свѣ́тꙋ семꙋ̀ преплыва́ютъ, и҆ каса́ютсѧ є҆гѡ̀ неизрече́нными прикоснове́нїѧми, и҆ съ ни́мъ живꙋ́тъ и҆ пребыва́ютъ, занѐ вкꙋси́ша, ꙗ҆́кѡ бла́гъ гдⷭ҇ь, ꙗ҆́коже и҆сполнѧ́тисѧ ꙗ҆́вѣ въ си́хъ первоа́гг҃лахъ семꙋ̀ бж҃е́ственнагѡ дв҃да сло́вꙋ: Ѻ҆ба́че пра́веднїи и҆сповѣ́дѧтсѧ и҆́мени твоемꙋ̀, и҆ вселѧ́тсѧ пра́вїи съ лице́мъ твои́мъ.<footnote lang="cu">Ѱал. рл҃ѳ, ст. д҃і.</footnote> Вои́стиннꙋ бо сі́и є҆ди́нїи и҆́стиннѡ призыва́ютъ и҆ и҆сповѣ́дꙋютсѧ бг҃ꙋ, съ ни́мже и҆ лю́бѧтъ бесѣ́довати вы́нꙋ лю́бѧщїи є҆го̀.</p>
<p>рѻ҃в. Го́ре внꙋ́треннемꙋ ѿ внѣ́шнѧгѡ! ѕѣлѡ́ бо ѡ҆скорби́тсѧ внꙋ́треннїй человѣ́къ ѿ внѣ́шнихъ чꙋ́вствъ: и҆ ѡ҆скорби́вшисѧ ра̑ны причинѧ́ти бꙋ́детъ внѣ̑шнимъ чꙋ́вствамъ. Содѣ́лавый, ꙗ҆̀же сꙋ́ть въ писа́нїи, ᲂу҆жѐ ᲂу҆разꙋмѣ̀, ꙗ҆̀же сꙋ́ть въ видѣ́нїи.</p>
<anchor type="page" number="295"/>
<p>рѻ҃г. А҆́ще внꙋ́треннїй на́шъ человѣ́къ трезви́тсѧ, по сло́вꙋ ѻ҆тцє́въ, си́ленъ є҆́сть сохрани́ти и҆ внѣ́шнѧго. Ѻ҆ба́че мы̀, и҆ ѕлодѣ́лателїе бѣ́си, воѡбщѐ содѣва́емъ грѣхѝ, и҆ ѻ҆́ные по́мыслами то́чїю и҆лѝ мечта́тельными живонаписа́нїѧми и҆з̾ѡбража́ютъ во ᲂу҆мѣ̀ грѣ́хъ, ꙗ҆́коже хотѧ́тъ: мы́ же и҆ по́мыслами внꙋ́трь, и҆ дѣла́ми внѣ̀. Дебе́лости бо тѣле́сныѧ не и҆мꙋ́ще бѣ́си, по́мыслами то́чїю, лꙋка́вствомъ и҆ ле́стїю, и҆ себѣ̀ и҆ на́мъ мꙋ́кꙋ доставлѧ́ютъ. А҆́ще бо дебе́лости тѣле́сныѧ не бы́ша лише́ни бы́ли беззако́ннїи, нижѐ дѣла́ми бы грѣши́ти престава́ли, произволе́нїе къ нече́стїю гото́во при́снѡ и҆мꙋ́ще.</p>
<p>рѻ҃д. Моли́тва же є҆диномы́сленнаѧ разбива́етъ и҆ въ пра́хъ ѡ҆браща́етъ прельщє́нїѧ и҆́хъ. Призыва́емый бо на́ми і҆и҃съ бг҃ъ и҆ бж҃їй сн҃ъ, ча́стѡ и҆ нелѣ́ностнѡ, ѿню́дъ не позволѧ́етъ си̑мъ ни нача́ло вхо́да, є҆́же и҆ прило́гомъ нарица́етсѧ: ни ѡ҆́бразъ показа́ти ᲂу҆мꙋ̀ въ зерца́лѣ мы́сленномъ, ни словеса̀ нѣ̑каѧ глаго́лати се́рдцꙋ. Ѡ҆́бразъ же бѣсо́вскїй не входѧ́й въ се́рдце, и҆ по́мыслѡвъ, ꙗ҆́коже рѣ́хомъ, и҆мѣ́ти не бꙋ́детъ: занѐ по́мыслами съ дꙋше́ю бесѣ́довати и҆ и҆з̾ꙋча́ти ѕло́бѣ та́йнѡ, ѻ҆бы́чай и҆̀мъ є҆́сть.</p>
<p>рѻ҃є. Всегда́шнею ᲂу҆́бѡ моли́твою ѡ҆чища́етсѧ воздꙋ́хъ мы́сленный ѿ мра́чныхъ ѻ҆́блакъ, и҆ ѿ вѣ̑тръ лꙋка́выхъ дꙋхѡ́въ. Ѡ҆чища́емꙋ же серде́чномꙋ воздꙋ́хꙋ, не возмо́жно не сїѧ́ти въ не́мъ бж҃е́ственномꙋ свѣ́тꙋ і҆и҃совꙋ. А҆́ще же тщесла́вїемъ, го́рдостїю и҆ высокомы́слїемъ надмѣва́емсѧ и҆ возно́симсѧ къ непостижи̑мымъ, безпомо́щнїи ѿ і҆и҃са ѡ҆брѣта́емсѧ: занѐ ненави́дитъ хрⷭ҇то́съ сицєва́ѧ, сы́й показа́тель смире́нїѧ.</p>
<p>рѻ҃ѕ. Держи́мсѧ ᲂу҆̀бо моли́твы и҆ смире́нїѧ, си́хъ двꙋ́хъ, ꙗ҆̀же со трезвѣ́нїемъ проти́вꙋ бѣсѡ́въ воѡрꙋжа́ютсѧ, ꙗ҆́коже ме́чь пла́мененъ. Мо́щно бо на́мъ си́це творѧ́щымъ, по всѧ́къ де́нь и҆ ча́съ, серде́чнѡ, та́инственнѡ и҆ ве́селѡ пра́здновати.</p>
<p>рѻ҃з. Ѻ҆́смь сꙋ́ть по́мыслы всеро́днїи ѕло́бѣ, въ ни́хже соде́ржитсѧ всѧ́кїй по́мыслъ, и҆ ѿ ни́хже всѣ̀ рожде́нїе прїе́млютъ, ꙗ҆́коже ѿ ю҆но́ны и҆ ю҆пі́тера всѧ́кїй бѣ́съ ме́рзкїй, бо́гъ дана́евъ по басносло́вїѧмъ и҆́хъ: всѣ̀ прихо́дѧтъ ко две́ри се́рдца, и҆ ѡ҆брѣ́тше <anchor type="page" number="296"/> ᲂу҆́мъ нестрего́мь, є҆ди́нъ по є҆ди́номꙋ вхо́дѧтъ во своѐ вре́мѧ. Кі́йждо же ѿ ѻ҆смѝ по́мыслѡвъ взоше́дъ въ се́рдце, мно́жество скве́рныхъ по́мыслѡвъ вво́дитъ: и҆ си́це ᲂу҆́мъ помрачи́вше, ᲂу҆вѣща́нїѧми призыва́етъ тѣ́ло къ творе́нїю скве́рныхъ дѣ́лъ.</p>
<p>рѻ҃и. И҆́же ᲂу҆̀бо главꙋ̀ блюде́тъ ѕмі́евꙋ, и҆ противорѣ́чїемъ ꙗ҆ростнови́днымъ ꙗ҆́ростныѧ ᲂу҆потреблѧ́ѧ глаго́лы, а҆́ки пѧ́стїю бїе́тъ тѣ́ло, се́й ѿража́етъ бра́нь. Соте́рши бо главꙋ̀, и҆збѣга́етъ мно́гихъ лꙋка́выхъ по́мыслѡвъ и҆ ѕлы́хъ дѣ́лъ. И҆ тогда̀ пребыва́етъ неволнꙋ́ема мы́сль, бг҃ꙋ прїе́млющꙋ бо́дрствованїе є҆ѧ̀ въ по́мыслѣхъ, и҆ да́рꙋющꙋ є҆́й вѣ́дѣти, ка́кѡ подоба́етъ побѣди́ти врагѝ, и҆ ка́кѡ подоба́етъ ѡ҆чища́ти пома́лꙋ се́рдце ѿ по́мыслѡвъ, ѡ҆сквернѧ́ющихъ внꙋ́треннѧгѡ человѣ́ка, ꙗ҆́коже глаго́летъ гдⷭ҇ь і҆и҃съ: ѿ се́рдца и҆схо́дѧтъ помышлє́нїѧ лꙋка̑ваѧ, прелюбодѣѧ̑нїѧ, любодѣѧ̑нїѧ, и҆ та̑ сꙋ́ть сквернѧ̑щаѧ человѣ́ка.<footnote lang="cu">Матѳ. гл. є҃і, ст. ѳ҃і.</footnote></p>
<p>рѻ҃ѳ. Си́це ᲂу҆̀бо мо́жетъ дꙋша̀ ѡ҆ гдⷭ҇ѣ ста́ти во свое́мъ благоѡбра́зїи, и҆ красотѣ̀, и҆ правотѣ̀, ꙗ҆́коже и҆спе́рва ѿ бг҃а создана̀ бы́сть, вельмѝ добра̀ и҆ пра́ва, ꙗ҆́коже глаго́летъ вели́кїй ра́бъ гдⷭ҇нь а҆нтѡ́нїй: дꙋшѣ̀ ᲂу҆́мъ по є҆стествꙋ̀ и҆мꙋ́щїй добродѣ́тель составлѧ́етсѧ. И҆ па́ки речѐ: и҆́бо что̀ дꙋша̀ є҆́сть пра́ва, сїѐ є҆́сть то̀, что̀ ᲂу҆́мъ є҆ѧ̀ пребыва́етъ по є҆стествꙋ̀, ꙗ҆́коже созда́сѧ. И҆ пото́мъ а҆́бїе речѐ: ѡ҆чи́стимъ мы́сль. А҆́зъ бо вѣ́рꙋю, ꙗ҆́кѡ ѡ҆чи́стившисѧ ѻ҆на̀ ѿвсю́дꙋ, и҆ по є҆стествꙋ̀ стоѧ́щи, мо́жетъ, прозорли́ва бꙋ́дꙋчи: мно́жае и҆ далеча́е бѣ́сы зрѣ́ти, и҆мѣ́ѧ ѿкрыва́юща є҆́й гдⷭ҇а. Си́це глаго́летъ сла́вный а҆нтѡ́нїй, ꙗ҆́коже сказꙋ́етъ вели́кїй а҆ѳана́сїй во а҆нтѡ́нїевѣ житїѝ.</p>
<p>р҃п. Всѧ́къ по́мыслъ мечта́нїе во ᲂу҆мѣ̀ чꙋ́вствєнныѧ вє́щи твори́тъ. Оу҆́мъ бо сы́й а҆ссѷрі́и, не и҆на́че прельща́ти мо́жетъ, а҆́ще не ᲂу҆потреби́тъ чꙋ́вствєнныѧ на̑ша и҆ ѻ҆бы̑чнаѧ.</p>
<p>рп҃а. Ꙗ҆́коже не мо́щно на́мъ гна́тисѧ по воздꙋ́хꙋ за пти́цами крыла́тыми, сꙋ́щымъ человѣ́кѡмъ, и҆лѝ возлета́ти, ꙗ҆́коже и҆ ѻ҆нѝ: сегѡ̀ не и҆мꙋ́щꙋ є҆стествꙋ̀ на́шемꙋ: си́це не мо́щно безплѡ́тныѧ <anchor type="page" number="297"/> по́мыслы бѣсѡ́вскїѧ побѣди́ти, и҆лѝ вельмѝ тща̀ возводи́ти ᲂу҆́мное ѻ҆́ко къ бг҃ꙋ, кромѣ̀ моли́твы тре́звѣнныѧ и҆ ча́стыѧ: а҆́ще ли нѝ, на зе́млю зри́ши.</p>
<p>рп҃в. А҆́ще ᲂу҆́бѡ вои́стиннꙋ ѡ҆блещѝ въ стꙋ́дъ по́мыслы хо́щеши, и҆ безмо́лвствовати благодꙋ́шнѡ и҆ ᲂу҆до́бнѡ трезви́тисѧ се́рдцемъ: і҆и҃сова моли́тва да прильпне́тъ твоемꙋ̀ дыха́нїю, и҆ въ ма́лыхъ дне́хъ ᲂу҆́зриши сїѐ соверша́ющеесѧ.</p>
<p>рп҃г. Ꙗ҆́коже не мо́щно на воздꙋ́сѣ пи́сьмена писа́ти, подоба́етъ бо ѻ҆́ныѧ на нѣ́коемъ веществѣ̀ наче́ртывати, ꙗ҆́кѡ да цѣ̑ла хранѧ́тсѧ: си́це къ честно́мꙋ трезвѣ́нїю на́шемꙋ моли́твꙋ і҆и҃съ хрⷭ҇то́вꙋ совокꙋ́пимъ, да вседо́браѧ добродѣ́тель трезвѣ́нїѧ цѣла̀ съ ни́мъ пребыва́етъ, и҆ чрез̾ него̀ на́мъ соблюда́етсѧ во вѣ́къ неѿе́млема.</p>
<p>рп҃д. Возложѝ на гдⷭ҇а дѣла̀ твоѧ̑, и҆ ѡ҆брѧ́щеши, глаго́летъ, благода́ть, да не рече́но бꙋ́детъ и҆ ѡ҆ на́съ проро́комъ: бли́зъ є҆сѝ ты̀, гдⷭ҇и, ᲂу҆́стъ и҆́хъ, дале́че же ѿ ᲂу҆тро́бъ и҆́хъ.<footnote lang="cu">І҆ерем. в҃і, ст. в҃.</footnote> Никто́же и҆́нъ се́рдце твоѐ крѣ́пкѡ ᲂу҆мири́тъ ѿ страсте́й, а҆́ще не са́мъ і҆и҃съ хрⷭ҇то́съ, дале́че разстоѧ̑щаѧ собра́вый.</p>
<p>рп҃є. Подо́бнѡ ѻ҆боѧ̑ дꙋ́шꙋ помрача́ютъ, и҆ бесѣ̑ды по́мыслѡвъ въ ᲂу҆мѣ̀, и҆ внѣ̑шнѧѧ глагѡ́ланїѧ и҆ празднослѡ́вїѧ. Подоба́етъ же ѿвраща́ющымсѧ поврежде́нїѧ ᲂу҆ма̀, ѻ҆боѧ̑, лю́бѧщаѧ праздносло́вити, си́рѣчь и҆ по́мыслы: и҆ человѣ́ки ѡ҆скорблѧ́ти, за благосло́внѣйшꙋю винꙋ̀ по бз҃ѣ, да не помрача́емь ᲂу҆́мъ разсла́битъ трезвѣ́нїе. И҆́бо ѿ забве́нїѧ помрача́еми, ᲂу҆́мъ погꙋблѧ́емъ.</p>
<p>рп҃ѕ. Соблюда́ющїй со всѧ́кимъ тща́нїемъ чистотꙋ̀ се́рдца, и҆мѣ́ти бꙋ́детъ ᲂу҆чи́телѧ законополо́жника сеѧ̀ хрⷭ҇та̀, та́йнѡ сказꙋ́юща є҆мꙋ̀ во́лю свою̀. Сїѐ ꙗ҆влѧ́ѧ дв҃дъ глаго́летъ: ᲂу҆слы́шꙋ, что̀ рече́тъ ѡ҆ мнѣ̀ гдⷭ҇ь бг҃ъ:<footnote lang="cu">Ѱал. п҃д, ст. ѳ҃.</footnote> воззрѣ́нїе же ᲂу҆ма̀ на себѧ̀ сама́го во ᲂу҆́мной бра́ни показꙋ́ѧ, и҆ застꙋ́пное защище́нїе бж҃їе, глаго́лаше: и҆ рече́тъ человѣ́къ: а҆́ще є҆́сть пло́дъ пра́ведникꙋ.<footnote lang="cu">Ѱал. н҃з, ст. в҃і.</footnote> <anchor type="page" number="298"/> Пото́мъ ѿ состѧза́нїѧ совѣ́тъ ѻ҆бои́ми прїѧ́тый ꙗ҆влѧ́ѧ, глаго́летъ: ᲂу҆̀бо є҆́сть бг҃ъ сꙋдѧ́й и҆̀мъ,<footnote lang="cu">Ѱал. н҃з, ст. в҃і.</footnote> лꙋка̑вымъ бѣсовѡ́мъ, на землѝ се́рдца на́шегѡ. И҆ и҆́ндѣ глаго́летъ: пристꙋ́питъ человѣ́къ, и҆ се́рдце глꙋбоко̀,<footnote lang="cu">Ѱал. ѯ҃г, ст. з҃.</footnote> и҆ вознесе́тсѧ бг҃ъ. И҆ тогда̀ ра̑ны и҆́хъ, ꙗ҆́кѡ стрѣ́лы младе́нцєвъ на́мъ вмѣнѧ́тсѧ.</p>
<p>рп҃з. Въ мꙋ́дрости при́снѡ хо́димъ нака́заннїи се́рдцемъ,<footnote lang="cu">Ѱал. п҃ѳ, ст. в҃і.</footnote> по сло́вꙋ свѧщеннопѣ́вца, хрⷭ҇то́мъ і҆и҃сомъ, ѻ҆́ною бг҃а ѻ҆ц҃а̀ си́лою, и҆ мꙋ́дростїю бж҃їею всегда̀ ды́шꙋще. А҆́ще же ѿ ѡ҆бстоѧ́нїѧ нѣ́коегѡ ѡ҆слабѣ́вше, ѡ҆блѣни́мсѧ во ᲂу҆́мномъ дѣѧ́нїи, въ послѣ́дꙋющее ᲂу҆́тро па́ки чрє́сла ᲂу҆́мнаѧ до́брѣ стѧ́гнемъ, и҆ крѣ́пцѣ па́ки дѣ́ла ко́снемсѧ, вѣ́дѧще ꙗ҆́кѡ нѣ́сть на́мъ ѡ҆правда́тельнагѡ ѿвѣ́та, разꙋмѣ́вшымъ до́брое, а҆́ще не сотвори́мъ ѻ҆́ное.</p>
<p>рп҃и. Ꙗ҆́коже болѣзнотвѡ́рнаѧ бра̑шна, вве́ржєннаѧ неда́внѡ въ тѣ́ло, смꙋща́ютъ ѻ҆́ное: ꙗ҆ды́й же а҆́бїе почꙋ́вствовавши вре́дъ, скорѣ́е ѿ нѣ́коегѡ ꙗ҆́дꙋ и҆зблева́вши сїѧ̑, невреди́мъ пребыва́етъ: си́це и҆ ᲂу҆́мъ, є҆гда̀ лꙋка̑выѧ прїи́мъ по́мыслы, прогло́титъ ѻ҆́ныѧ, почꙋ́вствꙋетъ же го́ресть и҆́хъ, моли́твою і҆и҃совою и҆з̾ глꙋбины̀ се́рдца происходѧ́щею, ᲂу҆до́бь си́хъ и҆збле́вываетъ, и҆ соверше́ннѡ и҆зверга́етъ, ꙗ҆́коже ᲂу҆че́нїе ѡ҆ бз҃ѣ, и҆ и҆скꙋ́съ ᲂу҆че́нїемъ, си́це разꙋмѣ́ти предлежа́щее предадѐ трезвѧ́щымсѧ.</p>
<p>рп҃ѳ. Въ дыха́нїе твоѐ и҆ въ но́здри, соединѝ трезвѣ́нїе, и҆ і҆и҃сово и҆́мѧ, и҆лѝ поꙋче́нїе сме́рти незабве́нное и҆ смире́нїе. Ѻ҆боѧ́ бо вѣ́дѧтъ по́льзовати вельмѝ.</p>
<p>р҃ч. Речѐ гдⷭ҇ь: наꙋчи́тесѧ ѿ менѐ, ꙗ҆́кѡ кро́токъ є҆́смь и҆ смире́нъ се́рдцемъ, и҆ ѡ҆брѧ́щете поко́й дꙋша́мъ ва́шымъ.<footnote lang="cu">Матѳ. гл. а҃і, ст. к҃ѳ.</footnote></p>
<p>рч҃а. Речѐ гдⷭ҇ь: и҆́же смири́тсѧ ꙗ҆́кѡ ѻ҆троча̀ сїѐ,<footnote lang="cu">Матѳ. гл. и҃і, ст. д҃.</footnote> вознесе́тсѧ, возносѧ́йсѧ же смири́тсѧ. Ѿ менѐ, глаго́летъ, наꙋчи́тесѧ. Зри́ши ли, ꙗ҆́кѡ наꙋче́нїе є҆́сть смире́нїе; и҆́бо за́повѣдь є҆гѡ̀ живо́тъ вѣ́чный є҆́сть: се́й же є҆́сть смире́нїе. Несмире́нный ᲂу҆̀бо ѿ живота̀ ѿпа́даетъ и҆ въ проти́вномъ состоѧ́нїи ѡ҆брѧ́щетсѧ.</p>
<anchor type="page" number="299"/>
<p>рч҃в. А҆́ще всѧ́каѧ добродѣ́тель дꙋше́ю и҆ тѣ́ломъ зи́ждетсѧ, дꙋша́ же и҆ тѣ́ло и҆́миже добродѣ́тель ꙗ҆́коже реко́хъ, составлѧ́етсѧ, созда́нїе бж҃їе сꙋ́ть: то̀ ка́кѡ не бѣснꙋ́емсѧ мы̀ кра́йнѣ, чꙋ́ждыми ᲂу҆краше́нїѧми дꙋшѝ и҆ тѣ́ла превозносѧ́щесѧ и҆ тщесла́вѧщесѧ: и҆ на го́рдость, ꙗ҆́кѡ на тростѧны́й же́злъ ᲂу҆твержда́ющесѧ, и҆ преимꙋ́ществꙋющаго безпредѣ́льнымъ вели́чїемъ бг҃а на́шего, на ве́рхъ главы̀ на́шеѧ наводѧ́ще страшнѣ́йшимъ за ве́лїе на́ше беззако́нїе и҆ безꙋ́мїе: гдⷭ҇ь бо гѡ́рдымъ проти́витсѧ:<footnote lang="cu">І҆а́кѡв. гл. д҃, ст. ѕ҃.</footnote> и҆ вмѣ́стѡ тогѡ̀, что́бы подража́ти гдⷭ҇ꙋ во смире́нїи, со враго́мъ гдⷭ҇нимъ, го́рдымъ бѣ́сомъ и҆мѣ́емъ дрꙋ́жество, ѿ тщесла́внагѡ и҆ го́рдагѡ мꙋдрова́нїѧ. Сегѡ́ бо ра́ди глаго́лаше а҆пⷭ҇лъ: что́ бо и҆́маши, є҆гѡ́же нѣ́си прїѧ́лъ;<footnote lang="cu">а҃ Кор. гл. д҃, ст. з҃.</footnote> є҆да̀ ты̀ са́мъ себѐ созда̀; а҆́ще же тѣ́ло и҆ дꙋ́шꙋ, ѿ ни́хже, и҆ въ ни́хже, и҆ и҆́миже всѧ́каѧ добродѣ́тель составлѧ́етсѧ, ѿ бг҃а прїѧ́лъ є҆сѝ: что̀ хва́лишисѧ, ꙗ҆́кѡ не прїе́мь; гдⷭ҇ь бо сїѧ̑ дарова̀ тебѣ̀.</p>
<p>рч҃г. Ѡ҆чище́нїе же се́рдца, ѿ негѡ́же и҆ смире́нїе, и҆ всѧ́ко бла́го въ на́съ ѡ҆брѣта́етсѧ сходѧ́щее свы́ше, соверше́нно не и҆но́е что̀ є҆́сть, а҆́ще не сїѐ є҆́же ѿню́дъ не позволѧ́ти помыслѡ́мъ приника́ющымъ вни́ти въ дꙋ́шꙋ.</p>
<p>рч҃д. Хране́нїе бо ᲂу҆ма̀ съ по́мощїю бж҃їею, и҆ є҆ди́нымъ бг҃омъ въ дꙋшѣ̀ ᲂу҆коснѣ́вшее, мꙋ́дрость подае́тъ ᲂу҆мꙋ̀ въ по́двигахъ по бз҃ѣ. Не ма́лое та́кожде дово́льствїе прича́стникꙋ своемꙋ̀ подае́тъ ко ᲂу҆строе́нїю дѣ́лъ и҆ слове́съ, въ сꙋдѣ̀ благопрїѧ́тнѣмъ по гдⷭ҇ѣ.</p>
<p>рч҃є. Сказꙋ́ємаѧ ѡ҆ і҆ере́ѣ въ ве́тхомъ завѣ́тѣ проѡбразова̑нїѧ бѧ́хꙋ чи́стагѡ се́рдца, да и҆ мы̀ вне́млемъ серде́чной скрижа́ли, є҆да̀ ка́кѡ почернѣ́ла є҆́сть ѿ грѣха̀, да слеза́ми и҆ покаѧ́нїемъ, и҆ моли́твою ѡ҆чи́стимъ. Оу҆до́бнаѧ бо ве́щь нѣ́каѧ є҆́сть ᲂу҆́мъ, и҆ ѿ беззако́нныхъ по́мыслѡвъ неꙋдободержи́маѧ, ра́внѡ и҆ ѕлы̑мъ и҆ благи̑мъ мечта́нїѧмъ мы́слєннымъ ᲂу҆до́бь послѣ́дꙋющаѧ.</p>
<anchor type="page" number="300"/>
<p>рч҃ѕ. Бл҃же́нъ вои́стиннꙋ, и҆́же си́це прилѣпи́сѧ мл҃твѣ і҆и҃совой мы́слїю, и҆ гласи́тъ є҆го̀ непреста́ннѡ въ се́рдцѣ, ꙗ҆́коже воздꙋ́хъ присоединѧ́етсѧ тѣлеса́мъ на́шымъ, и҆лѝ пла́мень свѣщѣ̀. И҆ проходѧ̀ со́лнце над̾ земле́ю, твори́тъ де́нь: ст҃о́е же и҆ честно́е и҆́мѧ гдⷭ҇а і҆и҃са, во ᲂу҆мѣ̀ сїѧ́ѧ непреста́ннѡ, ражда́етъ безчи́слєнныѧ солнцеви̑дныѧ помышлє́нїѧ.</p>
<p>рч҃з. Расше́дшымсѧ ѻ҆блака́мъ, воздꙋ́хъ показꙋ́етсѧ чи́стымъ: мечта̑нїѧ же страсте́й, ѿ со́лнца пра́вды і҆и҃са хрⷭ҇та̀ разсѣ́ѧвшесѧ, свѣтови̑дныѧ и҆ ѕвѣздови̑дныѧ помышлє́нїѧ ражда́ти въ се́рдцѣ всѧ́чески навыко́ша, воздꙋ́хꙋ ѻ҆́нагѡ ѿ і҆и҃са просвѣти́вшꙋсѧ. Глаго́летъ бо є҆кклесїа́стъ: надѣ́ющїисѧ на гдⷭ҇а ᲂу҆разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀.<footnote lang="cu">Премꙋ́др. Сол. гл. г҃, ст. ѳ҃.</footnote></p>
<p>рч҃и. Речѐ нѣ́кто ѿ ст҃ы́хъ: памѧтоѕло́бствꙋѧ памѧтоѕло́бствꙋй на бѣ́сы, и҆ враждꙋ́ѧ враждꙋ́й на твоѐ тѣ́ло вы́нꙋ. Льсти́вый дрꙋ́гъ є҆́сть пло́ть, и҆ ᲂу҆гожда́ема па́че бра́нь твори́тъ. И҆ а҆́бїе враждꙋ̀ стѧжѝ къ тѣ́лꙋ и҆ бра́нь со чре́вомъ.</p>
<p>рч҃ѳ. Въ за́днихъ словесѣ́хъ въ пе́рвой и҆ второ́й со́тницѣ, дѣла̀ свѧще́ннагѡ безмо́лвїѧ ᲂу҆ма̀ ѡ҆писа́хомъ не воздѣ́ланїе на́шеѧ то́чїю мы́сли, но ꙗ҆́коже и҆ бг҃омꙋ́дрыхъ ѻ҆тцє́въ бж҃е́ствєннаѧ словеса̀ ᲂу҆́чатъ на́съ ѡ҆ чистотѣ̀ ᲂу҆ма̀. Ны́нѣ же ма́лѡ ре́кше, дабы̀ показа́ти прїѡбрѣ́тенїе блюде́нїѧ ᲂу҆ма̀ глаго́лати преста́немъ.</p>
<p>с҃. Прїидѝ ᲂу҆́бѡ, послѣ́дꙋй мѝ длѧ достиже́нїѧ бл҃же́ннагѡ блюде́нїѧ ᲂу҆ма̀, кто́ бы ты̀ ни бы́лъ любѧ́й дх҃омъ дни̑ ви́дѣти бла́ги, и҆ ѡ҆ гдⷭ҇ѣ наꙋчꙋ́ тѧ ви́димомꙋ дѣ́ланїю и҆ житїю̀ ᲂу҆́мныхъ си́лъ. Не насы́тѧтсѧ бо а҆́гг҃ли пою́ще творца̀, нижѐ ᲂу҆́мъ чи́стѡ ѻ҆́нымъ ревнꙋ́ѧ. И҆ ꙗ҆́коже невеще́ственнїи не пекꙋ́тсѧ ѡ҆ пи́щи: си́це нижѐ сі́и веще́ственнїи ѡ҆ не́й пекꙋ́тсѧ, а҆́ще на не́бо безмо́лвїѧ ᲂу҆ма̀ взы́дꙋтъ.</p>
<p>с҃а. Ꙗ҆́коже ᲂу҆́бѡ вы̑шнїѧ си̑лы не пекꙋ́тсѧ ѡ҆ бога́тствѣ, и҆лѝ стѧжа́нїи: си́це и҆ дꙋше́вное зрѣ́нїе ѡ҆чи́стившїи, и҆ навы́кшїи <anchor type="page" number="301"/> добродѣ́тели, не попекꙋ́тсѧ ѡ҆ ѡ҆ѕлобле́нїи лꙋка́выхъ дꙋхѡ́въ. И҆ ꙗ҆́коже ѻ҆́нѣмъ ꙗ҆́венъ бога́тый ᲂу҆спѣ́хъ къ бг҃ꙋ: си́це и҆ си̑мъ ꙗ҆́вно вожделѣ́нїе къ бг҃ꙋ и҆ любо́вь, взира́нїе къ бж҃ествꙋ̀ и҆ восхожде́нїе. Прито́мъ же вожделѣ́ннѡ и҆ ненасы́тнѡ на восхожде́нїе простира́ющесѧ, ѿ бж҃е́ственнагѡ вкꙋше́нїѧ и҆ ди́вныѧ любвѐ не ѡ҆стано́вѧтсѧ, до́ндеже серафі́мѡвъ дости́гнꙋтъ: нижѐ почі́ютъ ѿ трезвѣ́нїѧ ᲂу҆ма̀ и҆ вожделѣ́ннагѡ возвыше́нїѧ, до́ндеже а҆́гг҃ли бꙋ́дꙋтъ, ѡ҆ хрⷭ҇тѣ̀ і҆и҃сѣ гдѣ̀ на́шемъ.</p>
<p>с҃в. Нѣ́сть ꙗ҆́да, па́че ꙗ҆́да а҆́спїда и҆ васїлі́ска: и҆ нѣ́сть ѕло́бы, па́че ѕло́бы самолю́бїѧ. И҆сча̑дїѧ же самолю́бїѧ ѕмі́и лета́ющыѧ, и҆мѣ́еши сїѧ̑: похвальбы̑ въ се́рдцѣ, самоꙋго́дїе, чревобѣ́сїе, блꙋ́дъ, тщесла́вїе, за́висть, и҆ ве́рхъ всѣ̑мъ го́рдость, ꙗ҆́же совлека́ти вѣ́сть не человѣ́ки то́чїю, но и҆ а҆́гг҃лы съ небе́съ, и҆ мра́комъ вмѣ́стѡ свѣ́та ѡ҆блека́ти.</p>
<p>с҃г. Сїѧ̑ тѝ прино́симъ, ѳеодꙋ́ле, достоимени́тый въ безмо́лвїи, а҆́ще и҆ въ дѣ́лѣ солга́хомъ. Но мо́жетъ бы́ть прино́симъ не всѐ, а҆ є҆́же бг҃ъ подадѐ, во ѻ҆ц҃ѣ̀, и҆ сн҃ѣ, и҆ ст҃ѣ́мъ дс҃ѣ хвали́мый и҆ сла́вимый ѿ всегѡ̀ слове́снагѡ є҆стества̀, а҆́гг҃лѡвъ и҆ человѣ́кѡвъ, и҆ всеѧ̀ тва́ри, ю҆́же неизрече́ннаѧ трⷪ҇ца, є҆ди́ный бг҃ъ созда̀. Є҆гѡ́же свѣ́тлое ца́рствїе да ᲂу҆лꙋчи́мъ и҆ мы̀, моли́твами пречⷭ҇тыѧ бцⷣы, и҆ преподо́бныхъ ѻ҆тє́цъ на́шихъ є҆мꙋ́же бг҃ꙋ непостижи́момꙋ сла́ва вѣ́чнаѧ, а҆ми́нь.</p>
<footer/>
</document>
