<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="1129"/>
<p>Ѡ҆ преподо́бномъ кассїа́нѣ.</p>
<p>Преподо́бный ѻ҆те́цъ на́шъ кассїа́нъ ри́млѧнинъ живѧ́ше въ ца́рство ѳеодо́сїа ю҆нѣ́йшагѡ, въ лѣ́то ѿ хрⷭ҇та̀ четы́реста три́десѧть тре́тїе. Ѿ трꙋдолю́бнѡ сочине́нныхъ и҆́мъ сло́въ, ѡ҆ ѻ҆смѝ по́мыслѣхъ, и҆ ѡ҆ разсꙋжде́нїи здѣ̀ положи́шасѧ, ꙗ҆́кѡ всѧ́кꙋ по́льзꙋ и҆ благода́ть и҆сточа́ющыѧ. Помина́етъ же ѡ҆ си́хъ и҆ премꙋ́дрѣйшїй фѡ́тїй си́ми словесы̀ глаго́лѧ: въ чте́нїи рч҃з, страни́цѣ сѯ҃є и҆ сѯ҃ѕ. И҆ второ́е, речѐ, є҆́сть преподо́бнагѡ кассїа́на сло́во, ѡ҆ ѻ҆смѝ по́мыслѣхъ: на чревобѣ́сїе, блꙋ́дъ, сребролю́бїе, гнѣ́въ, печа́ль и҆ ᲂу҆ны́нїе, тщесла́вїѧ же и҆ горды́ни каса́етсѧ. Поле́зна же, а҆́ще что̀ и҆́но сꙋ́ть словеса̀ сїѧ̑ и҆зволѧ́ющымъ трꙋдолю́бный воспрїѧ́ти по́двигъ. И҆ тре́тїе же съ си́ми кꙋ́пнѡ сло́во прочтено̀ на́ми. Оу҆́читъ ѻ҆́нъ въ то́мъ, что̀ є҆́сть разсꙋжде́нїе, и҆ ꙗ҆́кѡ сїѐ бо́льшее є҆́сть и҆ны́хъ добродѣ́телей, и҆ ѿкꙋ́дꙋ ражда́етсѧ, и҆ ꙗ҆́кѡ мно́жае свы́ше сходѧ́щь є҆́сть да́ръ, и҆ прѡ́чаѧ.</p>
<p>Ѡ҆ се́мъ преподо́бномъ и҆ цр҃ковь, к҃ѳ феврꙋа́рїа мцⷭ҇а творѧ̀ па́мѧть, честьми́ же и҆ хвала́ми ᲂу҆блажа́етъ є҆го̀.</p>
<anchor type="page" number="1130"/>
<p>Ст҃а́гѡ кассїа́на ри́млѧнина, ѡ҆ ѻ҆смѝ стра́стныхъ по́мыслѣхъ.</p>
<p>Пред̾ си́мъ ѡ҆ ѡ҆́бразѣ ѻ҆бщежи́тїй сочини́вше сло́во, па́ки въ настоѧ́щемъ на ва́ши дерзнꙋ́вше моли́твы, предпрїѧ́хомъ написа́ти ѡ҆ ѻ҆смѝ по́мыслѣхъ грѣха̀: ѡ҆ ѡ҆б̾ѧде́нїи глаго́лю, и҆ блꙋдѣ̀, ѡ҆ сребролю́бїи, гнѣ́вѣ, печа́ли, ᲂу҆ны́нїи, тщесла́вїи и҆ горды́ни.</p>
<p>Ѡ҆ воздержа́нїи чре́ва.</p>
<p>Первонача́льнѣ ѡ҆ воздержа́нїи чре́ва на́ми рече́тсѧ, противолежа́щемъ чревоѡб̾ѧде́нїю: ѡ҆ ѡ҆́бразѣ поще́нїѧ и҆ ка́чествѣ и҆ коли́чествѣ бра́шенъ: и҆ сїѧ̑ не ѿ себѐ рече́мъ, но ꙗ҆̀же прїѧ́хомъ ѿ ст҃ы́хъ ѻ҆тє́цъ. Ѻ҆нѝ ᲂу҆́бѡ не є҆ди́но пра́вило поще́нїѧ, нижѐ є҆ди́нъ ѡ҆́бразъ прїѧ́тїѧ пи́щи, ни тꙋ́южде мѣ́рꙋ преда́ша: за є҆́же не всѣ̑мъ тꙋ́южде и҆мѣ́ти крѣ́пость, и҆лѝ во́зраста ра́ди, и҆лѝ не́мощи ра́ди, и҆лѝ по навыкнове́нїю ра́ди сво́йства тѣ́ла. Въ є҆ди́номъ же всѣ́мъ то̀ преда́ша намѣ́ренїи, бѣ́гати многоѧ́стїѧ, и҆ ѿвраща́тисѧ и҆зли́шества бра́шенъ. Повседне́вное съ ᲂу҆мѣ́ренностїю прїѧ́тїе пи́щи поле́знѣйшее и҆скꙋси́ша бы́ти, и҆ чистотѣ̀ споспѣшествꙋ́ющее па́че, не́жели чрез̾ трѝ и҆лѝ четы́ре дни̑, и҆лѝ до седми́цы простира́ющеесѧ поще́нїе. И҆́бо, речѐ, безмѣ́рнѣ простира́ющїйсѧ на поще́нїе, вы́ше мѣ́ры пото́мъ ча́стѣ ᲂу҆потреблѧ́етъ пи́щꙋ: ꙗ҆́кѡ ѿ сегѡ̀, ѻ҆вогда̀ ᲂу҆́бѡ ѿ чрезмѣ́рнагѡ неѧде́нїѧ и҆знемога́етъ тѣ́ло, и҆ къ дх҃о́внымъ слꙋже́нїємъ лѣни́вѣйшее быва́етъ: ѻ҆вогда́ же мно́жествомъ ꙗ҆́ствъ ѡ҆тѧгча́емое, ᲂу҆ны́нїе и҆ разслабле́нїе твори́тъ въ дꙋшѣ̀. И҆ па́ки: не <anchor type="page" number="1131"/> всѣ̑мъ прили́чно бы́ти и҆скꙋси́ша ᲂу҆потребле́нїе ѕѣ́лїй и҆ ѻ҆воще́й, нижѐ всѣ̑мъ мощѝ ᲂу҆потреблѧ́ти пи́щꙋ сꙋ́хагѡ хлѣ́ба. И҆ и҆но́мꙋ ᲂу҆́бѡ рѣ́ша, двѣ̀ ли̑трѣ ꙗ҆дꙋ́щꙋ хлѣ́ба є҆щѐ а҆лка́ти: и҆но́мꙋ же ꙗ҆дꙋ́щꙋ ли́трꙋ и҆лѝ ше́сть ᲂу҆́нгїй, насыща́тисѧ. Всѣ̑мъ ᲂу҆́бѡ, ꙗ҆́коже предрече́сѧ, є҆ди́нъ предѣ́лъ воздержа́нїѧ преда́ша, є҆́же не прельща́тисѧ насыще́нїемъ чре́ва, нижѐ привлека́тисѧ сла́стїю горта́ни. Ниже́ бо разли́чїе ка́чества бра́шенъ то́чїю, но и҆ коли́чество мно́жества ѻ҆́нѣхъ разжжє́нныѧ стрѣ́лы блꙋда̀ ѡ҆бы́че возжига́ти. Ꙗ҆ковы́ѧлибо когда̀ пи́щи наполнѧ́емо чре́во, блꙋ́дное сѣ́мѧ ражда́етъ. И҆ па́ки, не то́чїю пїѧ́нство вїна̀ мы́сль ᲂу҆поева́ти ѡ҆бы́че, но и҆ сы́тость воды̀, и҆ всѧ́кихъ бра́шенъ и҆збы́токъ ѡ҆тѧгче́ннꙋ и҆ дре́млющꙋ тꙋ̀ содѣ́ловаетъ. Содо́млѧнѡмъ не вїна̀ и҆ разли́чныхъ бра́шенъ пїѧ́нство низвраще́нїѧ бы́сть вїна̀, но хлѣ́ба сы́тость, по проро́кꙋ<footnote lang="cu">І҆езек. гл. ѕ҃і, ст. м҃ѳ.</footnote>. Не́мощь тѣле́снаѧ чистотѣ̀ се́рдца не сопротивлѧ́етсѧ, є҆гда̀ подае́мъ тѣ́лꙋ, ꙗ҆̀же не́мощь тре́бꙋетъ, а҆ не ꙗ҆̀же сла́сть хо́щетъ. Бра́шенъ ᲂу҆потребле́нїе, є҆ли́кѡ послꙋжи́ти къ житїю̀ прїе́млетсѧ, а҆ не є҆ли́кѡ рабо́тати стремле́нїємъ по́хоти. Оу҆мѣ́ренное и҆ съ ра́зꙋмомъ пи́щи прїѧ́тїе здра́вїѧ прича́стно быва́етъ тѣле́снагѡ, а҆ не свѧты́ню ѿе́млетъ. Предѣ́лъ воздержа́нїѧ, и҆ пра́вило пре́данно ѿ ѻ҆тє́цъ и҆звѣ́стно є҆́сть сїѐ: вкꙋша́ющемꙋ каковꙋ́юлибо пи́щꙋ, є҆щѐ жела́нїю въ не́мъ сꙋ́щꙋ, ѿ тоѧ̀ воздержа́тисѧ, и҆ не ѡ҆жида́ти насыще́нїѧ. И҆ а҆по́столъ ре́кшїй, пло́ти ᲂу҆го́дїѧ не твори́ти въ по́хоти<footnote lang="cu">Ри́мл. гл. г҃і, ст. д҃і.</footnote>, не нꙋ́жное жи́зни ѡ҆кормле́нїе возбранѝ, но сластолю́бное прилѣжа́нїе ѿречѐ. Прито́мъ же къ чистотѣ̀ соверше́ннѣй дꙋшѝ, є҆ди́но воздержа́нїе бра́шенъ не си́льно, а҆́ще не и҆ про́чыѧ добродѣ̑тели соединѧ́тсѧ. Тѣ́мже смире́нїе съ послꙋша́нїемъ и҆ тѣ́ла ᲂу҆дрꙋче́нїемъ мно́гѡ на́мъ посо́бствꙋютъ. Воздержа́нїе ѿ сребролю́бїѧ, не то́чїю, є҆́же не и҆мѣ́ти сребра̀, но и҆ не вожделѣ́ти стѧжа́ти ѻ҆́ное, къ чистотѣ̀ дꙋшѝ пꙋтево́дствꙋетъ. Гнѣ́ва ᲂу҆дале́нїе, печа́ли, тщесла́вїѧ, горды́ни, всѧ̑ сїѧ̑ гла́внꙋю дꙋшѝ чистотꙋ̀ <anchor type="page" number="1132"/> содѣ́ловаютъ. Ча́стнꙋ же цѣломꙋ́дрїемъ, сі́есть, чистотꙋ̀ дꙋшѝ и҆зрѧ́днѡ воздержа́нїе и҆ по́стъ и҆справлѧ́етъ. Не возмо́жно бо чре́вомъ насыще́нномꙋ проти́вꙋ дꙋ́ха блꙋда̀ ра́товати въ мы́сли. Тѣ́мже пе́рвый на́мъ да бꙋ́детъ по́двигъ, є҆́же ѡ҆блада́ти чре́вомъ, и҆ порабоща́ти тѣ́ло: не то́чїю посто́мъ, но и҆ бдѣ́нїемъ, и҆ трꙋдо́мъ, и҆ чте́нїемъ, и҆ є҆́же собира́ти се́рдце въ стра́хъ гее́нны, и҆ въ жела́нїе ца́рствїѧ небе́снагѡ.</p>
<p>Ѡ҆ стра́сти блꙋ́днѣй и҆ по́хоти плотстѣ́й.</p>
<p>Вторы́й на́мъ по́двигъ є҆́сть проти́вꙋ стра́сти блꙋда̀, и҆ по́хоти пло́ти: сїѧ̀ по́хоть ѿ пе́рвагѡ во́зраста начина́етъ стꙋжа́ти человѣ́кꙋ. Вели́кїй се́й по́двигъ и҆ лю́тъ, и҆ сꙋгꙋ́бꙋ и҆мꙋ́щъ борьбꙋ̀. Поне́же и҆ны̑мъ поро́камъ въ дꙋшѣ̀ то́чїю и҆мꙋ́щымъ бра́нь, се́й же сꙋгꙋ́бꙋ є҆́сть въ дꙋшѣ̀ и҆ тѣ́лѣ составлѧ́емый: и҆ сегѡ̀ ра́ди сꙋгꙋ́бо боре́нїе воспрїѧ́ти подоба́етъ. Ни бо̀ дово́льно є҆́сть є҆ди́но тѣле́сное поще́нїе къ стѧжа́нїю соверше́ннагѡ цѣломꙋ́дрїѧ и҆ и҆́стинныѧ чистоты̀, а҆́ще и҆ се́рдца не бꙋ́детъ сокрꙋше́нїе, и҆ моли́тва къ бг҃ꙋ непреста́ннаѧ, и҆ ча́стое писа́нїй поꙋче́нїе, и҆ трꙋ́дъ, и҆ рꙋкодѣ́лїе: ꙗ҆̀же мо́гꙋтъ непостоѧ́ннаѧ дꙋшѝ стремлє́нїѧ ᲂу҆де́рживати, и҆ ѿ скве́рныхъ мечта́нїй возвраща́ти ю҆̀. Пре́жде же всѣ́хъ споспѣшествꙋ́етъ смире́нїе дꙋшѝ, є҆гѡ́же кромѣ̀, ни блꙋ́дъ, ни и҆́но что̀ возмо́жетъ кто̀ побѣди́ти. Предвари́тельнѣ ᲂу҆́бѡ подоба́етъ всѧ́кимъ хране́нїемъ блюстѝ се́рдце ѿ скве́рныхъ по́мыслѡвъ: ѿ сегѡ́ бо происхо́дѧтъ, по гдⷭ҇ню сло́вꙋ, помышлє́нїѧ ѕла̑ѧ, ᲂу҆бі̑йства, прелюбодѣѧ̑нїѧ, любодѣѧ̑нїѧ<footnote lang="cu">Матѳ. гл. є҃і, ст. ѳ҃і.</footnote>, и҆ прѡ́чаѧ. И҆́бо и҆ поще́нїе, не то́чїю къ ᲂу҆дрꙋче́нїю тѣ́ла на́мъ ᲂу҆зако́нено є҆́сть, но и҆ къ трезвѣ́нїю ᲂу҆ма̀, да не мно́жествомъ бра́шенъ помрачи́всѧ и҆знемо́жетъ къ наблюде́нїю по́мыслѡвъ. Подоба́етъ ᲂу҆́бѡ не то́чїю въ тѣле́сномъ поще́нїи всѧ́ко тща́нїе ꙗ҆влѧ́ти, но и҆ во внима́нїи по́мыслѡвъ, и҆ въ дх҃о́вномъ поꙋче́нїи: и҆́хже кромѣ̀ не возмо́жнѡ къ высотѣ̀ и҆́стиннагѡ цѣломꙋ́дрїѧ и҆ чистоты̀ <anchor type="page" number="1133"/> взы́ти. Прили́чествꙋетъ ᲂу҆́бѡ на́мъ ѡ҆чища́ти пе́рвѣе, по гдⷭ҇ню сло́вꙋ, внꙋ́треннее стклѧ́ницы и҆ блю́да, да бꙋ́детъ и҆ внѣ́шнее чи́сто<footnote lang="cu">Матѳ. гл. к҃г, ст. к҃ѕ.</footnote>. Сегѡ́ же ра́ди а҆́ще є҆́сть въ на́съ тща́нїе по а҆пⷭ҇лꙋ, зако́ннѡ подвиза́тисѧ и҆ ᲂу҆вѣнча́тисѧ побѣди́вшымъ нечи́стаго бѣ́са блꙋ́днаго, не ѡ҆ на́шей си́лѣ и҆ по́двизѣ дерза́имъ, но ѡ҆ по́мощи влⷣки на́шегѡ бг҃а: не престае́тъ бо человѣ́къ ра́тꙋемь бы́ти ѿ дꙋ́ха сегѡ̀, до́ндеже вои́стиннꙋ вѣ́ровати бꙋ́детъ, ꙗ҆́кѡ не свои́мъ тща́нїемъ, ни свои́мъ трꙋдо́мъ, но бж҃їимъ покро́вомъ и҆ по́мощїю и҆збавлѧ́етсѧ сегѡ̀ недꙋ́га, и҆ на высотꙋ̀ чистоты̀ восхо́дитъ: и҆ па́че є҆стества̀ є҆́сть ве́щь, и҆ нѣ́кїимъ ѡ҆́бразомъ внѣ̀ тѣ́ла быва́етъ, и҆́же разжє́нїѧ пло́ти и҆ сла̑сти тоѧ̑ попра́вый. И҆ сегѡ̀ ра́ди, не возмо́жно є҆́сть человѣ́кꙋ (да та́кѡ рекꙋ̀) свои́ма крыло́ма къ высо́кой се́й, и҆ небе́сной по́чести ст҃ы́ни возлетѣ́ти, и҆ подража́телю а҆́гг҃лъ бы́ти, а҆́ще не благода́ть бж҃їѧ, сего̀ ѿ землѝ и҆ бла́та возведе́тъ. Ни є҆ди́ною бо и҆но́ю добродѣ́телїю ѡ҆бложе́нные пло́тїю человѣ́цы дꙋхѡ́внымъ па́че подо́бѧтсѧ а҆́гг҃лѡмъ, ꙗ҆́коже цѣломꙋ́дрїемъ. Се́ю бо є҆щѐ на землѝ сꙋ́ще и҆ пребыва́юще, и҆́мꙋтъ по а҆по́столꙋ житїѐ на нб҃сѣ́хъ<footnote lang="cu">Фїлїп. гл. г҃, ст. к҃.</footnote>. Зна́менїе же, є҆́же добродѣ́тель сїю̀ соверше́ннѡ стѧжа́ти на́мъ, є҆́сть, є҆гда̀ ни є҆ди́номꙋ ѡ҆́бразꙋ скве́рнагѡ мечта́нїѧ во снѣ́хъ дꙋша̀ внима́етъ. А҆́ще бо и҆ не вмѣнѧ́етсѧ въ грѣ́хъ таково́е движе́нїе, ѻ҆ба́че зна́менїе є҆́сть, ꙗ҆́кѡ недꙋ́гꙋетъ дꙋша̀, и҆ стра́сти не и҆зба́висѧ. И҆ сегѡ̀ ра́ди слꙋча́ющаѧсѧ на́мъ во снѣ́хъ сквє́рнаѧ мечта̑нїѧ, ѡ҆бличе́нїе бы́ти предвари́вшагѡ ᲂу҆ны́нїѧ, и҆ сꙋ́щїѧ въ на́съ не́мощи, вѣ́ровати до́лжни є҆смы̀: сокрове́нный въ та́йностѣхъ дꙋшѝ недꙋ́гъ ꙗ҆вле́нъ творѧ́щꙋ, слꙋча́ющꙋсѧ въ со́нномъ видѣ́нїи скве́рномꙋ и҆скꙋше́нїю. Тѣ́мже и҆ вра́чь дꙋ́шъ на́шихъ, въ та́йныхъ дꙋшѝ цѣльбꙋ̀ положѝ, и҆дѣ́же и҆ вины̑ недꙋ́га вѣ́дѧше бы́ти, глаго́лѧ: ꙗ҆́кѡ всѧ́къ, и҆́же воззри́тъ на женꙋ̀, ко є҆́же вожделѣ́ти є҆ѧ̀, ᲂу҆жѐ любодѣ́йствова съ не́ю въ се́рдцѣ свое́мъ<footnote lang="cu">Матѳ. гл. є҃, ст. к҃и.</footnote>: не толи́кѡ любопы̑тныѧ, и҆ блꙋ̑дныѧ ѻ҆́чи и҆справлѧ́ѧ, <anchor type="page" number="1134"/> є҆ли́кѡ внꙋ́трь водрꙋже́ннꙋю дꙋ́шꙋ, ꙗ҆́же да̑нныѧ на бла́го ѿ бг҃а ѻ҆́чи, ѕлѣ̀ ᲂу҆потребѝ. Сегѡ̀ ра́ди и҆ премꙋ́драѧ при́тча не глаго́летъ: всѧ́цѣмъ хране́нїемъ блюдѝ твоѝ ѻ҆́чи, но всѧ́цѣмъ хране́нїемъ блюдѝ се́рдце<footnote lang="cu">Прит. гл. д҃, ст. к҃г.</footnote>: ѻ҆́номꙋ наипа́че нало́жиши врачевство̀ хране́нїѧ, во є҆́же хо́щетъ ѻ҆чеса̀ ᲂу҆потреблѧ́ющемꙋ. Тѣ́мже сїѐ да бꙋ́детъ се́рдца на́шегѡ пред̾ѡхране́нїе: да є҆гда̀ въ на́шей мы́сли па́мѧть бꙋ́детъ жены̀, дїа́вольскимъ ѕлодѣ́йствомъ произра́стшаѧ, а҆́ще слꙋчи́тсѧ ма́тере, и҆лѝ сестры̀, и҆лѝ и҆нѣ́хъ нѣ́кїихъ же́нъ благоговѣ́йныхъ, ско́рѡ сїю̀ и҆зго́нимъ ѿ се́рдца: да не на мно́зѣ пребыва́ющымъ на́мъ въ се́й па́мѧти, ѕлы́хъ преле́стникъ ѿ си́хъ ли́цъ низведе́тъ и҆ низри́нетъ мы́сль въ сквє́рнаѧ и҆ врє́днаѧ помышлє́нїѧ. Ꙗ҆́коже и҆ ѿ бг҃а къ первозда́нномꙋ да́ннаѧ за́повѣдь повелѣва́етъ блюстѝ главꙋ̀ ѕмі́евꙋ<footnote lang="cu">Ѱал. р, ст. и҃.</footnote>: сі́есть вре́дныхъ по́мыслѡвъ нача̑ла, и҆́миже ползстѝ въ дꙋ́шы на́шѧ покꙋша́етсѧ: да не главы̀ прїѧ́тїемъ, ꙗ҆́же є҆́сть прило́гъ по́мысла, про́чее тѣ́ло ѕмі́ѧ, сі́есть, сла́сти сосложе́нїе прїи́мемъ. И҆ ѿ сегѡ̀ а҆́бїе на беззако́нное дѣѧ́нїе низведе́тъ мы́сль. Но прили́чествꙋетъ по пи́санномꙋ, во ᲂу҆́трїѧ и҆збива́ти всѧ̑ грѣ̑шныѧ землѝ<footnote lang="cu">Быт. гл. г҃, ст. є҃і.</footnote>. си́рѣчь свѣ́томъ ра́зꙋма разсꙋжда́ти и҆ потреблѧ́ти грѣхѡ́вныѧ по́мыслы ѿ землѝ, ꙗ҆́же є҆́сть се́рдце на́ше, по ᲂу҆че́нїю гдⷭ҇ню: и҆ доко́лѣ є҆щѐ младе́нцы сꙋ́ть сы́ны вавѷлѡ́нскїи, ѕлы́и, глаго́лю, по́мыслы, си́хъ разбива́ти и҆ сокрꙋша́ти ѡ҆ ка́мень, и҆́же є҆́сть хрⷭ҇то́съ<footnote lang="cu">Ѱал. рл҃ѕ, ст. ѳ҃.</footnote>. А҆́ще во на́шимъ сосложе́нїемъ возмꙋжа́ютъ, не без̾ вели́ка воздыха́нїѧ и҆ трꙋда̀ побѣжде́ни бы́ти мо́гꙋтъ. Къ речє́ннымъ же ѡ҆ бж҃е́ственнагѡ писа́нїѧ, добро̀ є҆́сть и҆ словеса̀ ст҃ы́хъ ѻ҆тє́цъ воспомѧнꙋ́ти. Рече́но бы́сть ᲂу҆̀бо ст҃ы́мъ васі́лїемъ, є҆пі́скопомъ кесарі́и каппадокі́йскїѧ: и҆ жены̀ не зна́ю, и҆ дѣ́вственникъ нѣ́смь. Толи́кѡ вѣ́дѧше, ꙗ҆́кѡ не въ тѣле́снѣмъ то́чїю воздержа́нїи ѿ жены̀, да́ръ дѣ́вства и҆справлѧ́етсѧ, є҆ли́кѡ въ дꙋше́внѣй свѧ́тости и҆ чистотѣ̀, ꙗ҆́же стра́хомъ бж҃їимъ и҆справлѧ́тисѧ ѡ҆бы́че. Глаго́лютъ же и҆ сїѐ ѻ҆тцы̀: ꙗ҆́ко не возмо́жно на́мъ добродѣ́тель <anchor type="page" number="1135"/> чистоты̀ соверше́ннѡ стѧжа́ти, а҆́ще не пе́рвѣе и҆́стинное смиренномꙋ́дрїе въ се́рдцѣ на́шемъ стѧ́жемъ: ни ра́зꙋма и҆́стиннагѡ сподо́битисѧ, доко́лѣ въ та́йныхъ дꙋшѝ стра́сть блꙋ́днаѧ присѣди́тъ. Но, да ꙗ҆̀же сꙋ́ть, и҆справле́нїѧ цѣломꙋ́дрїѧ, и҆ ѿ а҆по́стола пока́жемъ, є҆ди́но є҆гѡ̀ воспомѧнꙋ́вше рече́нїе, ѡ҆ко́нчимъ сло́во: ми́ръ и҆мѣ́йте и҆ ст҃ы́ню со всѣ́ми, и҆́хже кромѣ̀ никто́же ᲂу҆́зритъ гдⷭ҇а<footnote lang="cu">Є҆вр. гл. в҃і, ст. д҃і.</footnote>. Ꙗ҆́коже бо ѡ҆ се́мъ глаго́летъ ꙗ҆́вѣ, ѿ ни́хже приложѝ рекі́й: да никто́же блꙋдодѣ́й, и҆лѝ скверни́тель, ꙗ҆́коже и҆са́ѵъ<footnote lang="cu">Є҆вр. гл. в҃і, ст. ѕ҃і.</footnote>. Є҆ли́кѡ ᲂу҆́бѡ небе́сное и҆ а҆́гг҃льское є҆́сть и҆справле́нїе ст҃ы́ни, толи́кѡ тѧ́жшими сопроти́вникѡвъ навѣ́ты ра́тꙋемо є҆́сть. И҆ сегѡ̀ ра́ди тща́тисѧ до́лжни є҆смы̀, не то́чїю воздержа́нїю тѣле́сномꙋ ѡ҆бꙋча́тисѧ, но и҆ сокрꙋше́нїю се́рдца, и҆ ча́стымъ моли́твамъ со воздыха́нїи: ꙗ҆́кѡ да пе́щь на́шеѧ пло́ти, ю҆́же вавѷлѡ́нскїй ца́рь по́хотными разже́нїи возжига́етъ на всѧ́къ де́нь, росо́ю прише́ствїѧ ст҃а́гѡ дꙋ́ха ᲂу҆гаси́мъ. Къ си́мъ вели́ко на́мъ ѻ҆рꙋ́жїе бра́ни є҆́сть, є҆́сть по бг҃ꙋ бдѣ́нїе. Ꙗ҆́коже бо сохране́нїе днѧ̀ нощнꙋ́ю ᲂу҆строѧ́етъ свѧты́ню: си́це и҆ нощно́е по бг҃ꙋ бдѣ́нїе, дневнꙋ́ю дꙋшѝ пред̾ꙋготовлѧ́етъ чистотꙋ̀.</p>
<p>Ѡ҆ сребролю́бїи.</p>
<p>Тре́тїй на́шъ по́двигъ, проти́вꙋ дꙋ́ха сребролю́бїѧ. Стра́нна сїѧ̀ бра́нь, и҆ и҆звнѣ̀ є҆стества̀ познава́ема, ѿ невѣ́рїѧ винꙋ̀ во и҆́ноцѣ ѡ҆брѣта́ющи. И҆́бо и҆ны́хъ страсте́й, ꙗ҆́рости, глаго́лю, и҆ вожделѣ́нїѧ, раздраже́нїе ѿ тѣ́ла мни́тсѧ и҆мѣ́ти вины̀, и҆ нѣ̑кїимъ ѡ҆́бразомъ, ꙗ҆́кѡ врожде́нные, ѿ рожде́нїѧ и҆мꙋ́ще нача́ло: тѣ́мже и҆ мно́гимъ вре́менемъ побѣжда́ютсѧ: сребролю́бїѧ же недꙋ́гъ и҆звнѣ̀ приходѧ́щъ, ᲂу҆до́бѣе ѿсѣца́тисѧ мо́жетъ, а҆́ще прилѣжа́нїе полꙋ́читъ и҆ внима́нїе. Вознерадѣ́нъ же бы́въ, па́гꙋбнѣйшїй и҆ны́хъ страсте́й, и҆ неꙋдобоѿме́тенъ быва́етъ. Ко́рень бо всѣ̑мъ ѕлы̑мъ сребролю́бїе є҆́сть<footnote lang="cu">а҃ Тїм. гл. ѕ҃, ст. є҃.</footnote>, по а҆по́столꙋ. Смотрѧ́имъ же си́це: тѣлесѐ є҆сте́ствєннаѧ движє́нїѧ, не то́чїю въ дѣ́тѧхъ <anchor type="page" number="1136"/> зрѧ́тсѧ, въ ни́хже не ᲂу҆̀ разꙋмѣ́нїе добра́ же и҆ ѕла̀ є҆́сть, но и҆ въ малѣ́йшихъ и҆ млекопита́емыхъ младе́нцахъ, и҆̀же нижѐ слѣ́да сла́сти въ себѣ̀ и҆мꙋ́ще є҆сте́ственное ѻ҆ба́че во пло́ти ѡ҆знача́ютъ движе́нїе. Подо́бнѡ и҆ ꙗ҆́рости ѻ҆строта̀ во младе́нцѣхъ ви́дима є҆́сть, є҆гда̀ сопротивоѧрѧ́щихсѧ и҆̀хъ ко ѡ҆скорби́вшымъ зри́мъ. И҆ сїѧ̑ глаго́лю не є҆стество̀ порица́ѧ, ꙗ҆́кѡ грѣхꙋ̀ вино́вно, да не бꙋ́детъ. Но да покажꙋ̀, ꙗ҆́кѡ ꙗ҆́рость и҆ жела́нїе, а҆́ще и҆ на бла́го ѿ содѣ́телѧ врожде́ны человѣ́кꙋ, но ѻ҆ба́че мни́тсѧ, ꙗ҆́кѡ ѡ҆ є҆сте́ственныхъ нѣ́какѡ въ сопротивоесте́ствєннаѧ ѿпа́даютъ небреже́нїемъ. И҆́бо тѣле́сное движе́нїе, къ чадоро́дїю, и҆ пото́мственномꙋ ро́да пребыва́нїю, не къ блꙋдꙋ̀ ѿ содѣ́телѧ даде́сѧ: и҆ ꙗ҆́рости же движе́нїе, спаси́тельнѣ на́мъ всѣ́ѧсѧ ꙗ҆ри́тисѧ на ѕло́бꙋ, а҆ не на є҆диноплеме́ннаго свирѣ́пствовати. Не ᲂу҆́бѡ, а҆́ще и҆ ѕлѣ̀ сїѧ̑ ᲂу҆потреблѧ́емъ, грѣшно̀ є҆́сть є҆стество̀, и҆лѝ содѣ́телѧ ѡ҆бвини́мъ: ꙗ҆́коже ни да́вшагѡ но́жъ къ нꙋ́ждной и҆ поле́зной потре́бѣ, а҆́ще прїе́мый и҆ къ содѣ́ѧнїю ᲂу҆бі́йства то́й ᲂу҆потребѝ. Сїѧ̑ же рѣ́хомъ показа́ти хотѧ́ще, ꙗ҆́кѡ сребролю́бїѧ стра́сть, не ѿ є҆стества̀ винꙋ̀ и҆́мать, но ѿ є҆ди́нагѡ ѕла́гѡ и҆ растлѣ́ннагѡ произволе́нїѧ. Се́й бо недꙋ́гъ, є҆гда̀ хла́днꙋ и҆ невѣ́рнꙋ въ нача́лѣ и҆́ночества ѡ҆брѧ́щетъ дꙋ́шꙋ, пра́ведныѧ нѣ́кїѧ и҆ по ви́димомꙋ благосло́вныѧ нѣ́кїѧ вины̀ ѻ҆́ной подме́щетъ, ко є҆́же ᲂу҆держа́ти что́либо ѿ ни́хже стѧжа̀. Написꙋ́етъ бо въ мы́сли и҆́нокꙋ ста́рости долготꙋ̀, и҆ не́мощь тѣ́ла, и҆ ꙗ҆́кѡ дає́мыѧ потрє́бы ѿ ѻ҆бщежи́тїѧ не сꙋ́ть дово́льни ко ᲂу҆тѣше́нїю, не глаго́лю, немощствꙋ́ющꙋ, но и҆ здра́вомꙋ, и҆ ꙗ҆́кѡ здѣ̀ не быва́етъ попече́нїе по достоѧ́нїю ѡ҆ недꙋ́гꙋющихъ, но и҆ ѕѣлѡ̀ вознерадѣ́нно, и҆ ꙗ҆́кѡ, а҆́ще не и҆́мать сокрове́нно зла́то, ѻ҆каѧ́ннѣ ᲂу҆́мретъ. Послѣди́ же подме́щетъ, ни пребыва́ти мощѝ намно́зѣ въ монастырѣ̀ тѧготы̀ ра́ди дѣ́лъ, и҆ ѻ҆те́ческїѧ ра́ди стро́гости. И҆ є҆гда̀ таковы́ми помышле́ньми прельсти́тъ мы́сль, ко є҆́же а҆́ще и҆ є҆ди́нъ пѣ́нѧзь ᲂу҆держа́ти: тогда̀ склонѧ́етъ є҆го̀ и҆ рꙋкодѣ́лїю ѻ҆́тай а҆́ввы наꙋчи́тисѧ, ѿ негѡ́же возмо́жетъ жела́емое себѣ̀ сребро̀ ᲂу҆мно́жити. Тѣ́мже и҆ наде́ждами безвѣ́стными <anchor type="page" number="1137"/> прельща́етъ ѻ҆каѧ́ннаго, предлага́ѧ томꙋ̀ ѿ рꙋкодѣ́лїѧ прїѡбрѣ́тенїе, и҆ ѿ сегѡ̀ ѡ҆сла́бꙋ и҆ безпеча́лїе, и҆ ве́сь помышле́нїю ѡ҆ прїѡбрѣ́тенїи вда́всѧ, ничесо́же ѿ сопроти́вныхъ сматрѧ́етъ: ни гнѣ́ва неи́стовство, а҆́ще когда̀ слꙋчи́тсѧ є҆мꙋ̀ въ ᲂу҆бы́токъ впа́сти: ни помраче́нїе ѿ печа́ли, а҆́ще лиши́тсѧ наде́жды прїѡбрѣ́тенїѧ: но быва́етъ, ꙗ҆́коже и҆ны̑мъ чре́во бг҃ъ, та́кѡ семꙋ̀ зла́то. Тѣ́мже и҆ блаже́нный а҆пⷭ҇лъ сїѐ вѣ́дый, не то́чїю ко́рень всѣ̑мъ ѕлы̑мъ<footnote lang="cu">а҃ Тїм. гл. ѕ҃, ст. і҃.</footnote>, но і҆дѡлослꙋже́нїе то̀ наречѐ. Зри́мъ ᲂу҆́бѡ, въ ко́ль вели́къ грѣ́хъ недꙋ́гъ се́й человѣ́ка влече́тъ, ꙗ҆́кѡ и҆ во і҆дѡлослꙋже́нїе<footnote lang="cu">Колос. гл. г҃, ст. є҃.</footnote>, вве́ргнꙋти є҆го̀: ѿврати́въ бо сребролю́бецъ ᲂу҆́мъ сво́й ѿ любвѐ бж҃їѧ, і҆́дѡлы человѣ̑ческїѧ, и҆зва̑ѧнныѧ зла́томъ лю́битъ. Си́ми же по́мыслы и҆́нокъ помрачи́всѧ, и҆ на го́ршее простира́ѧсѧ, ни є҆ди́но ᲂу҆жѐ послꙋша́нїе и҆мѣ́ти мо́жетъ: но негодꙋ́етъ, смꙋща́етсѧ, и҆ проти́вꙋ коегѡ́ждо дѣ́ла ро́пщетъ, прекосло́витъ, и҆ ниеди́номꙋ же про́чее благоговѣ́инствꙋ въ не́мъ храни́мꙋ, ꙗ҆́коже ко́нь жесточа́йшъ по стремни́намъ но́ситсѧ: ни повседне́вною пи́щею дово́льствꙋѧсѧ, ꙗ҆́внѡ ѡ҆ себѣ̀ повѣ́даетъ, ꙗ҆́кѡ ѿню́дъ сегѡ̀ ѻ҆́нъ терпѣ́ти не мо́жетъ, и҆ бг҃а не та́мѡ то́чїю бы́ти глаго́летъ, ни своемꙋ̀ спасе́нїю во ѻ҆́номъ заключе́ннꙋ мѣ́стѣ: и҆ ꙗ҆́кѡ, а҆́ще не ᲂу҆дали́тсѧ ѿ монастырѧ̀ ѻ҆́нагѡ, поги́бнетъ. И҆ та́кѡ растлѣ́нномꙋ семꙋ̀ мнѣ́нїю, содѣ́йственника и҆мѣ́ѧ сохране́нны сре́бренники, ꙗ҆́коже кри́лы си́ми лего́къ бы́въ, и҆ и҆зше́ствїю ѿ монастырѧ̀ поꙋча́ѧсѧ: тѣ́мже гордели́вѡ и҆ же́стокѡ проти́вꙋ всѣ̑мъ завѣща́нїѧмъ ѿвѣщава́етъ, и҆ ꙗ҆́кѡ стра́нна, и҆ ѿнѣ́кꙋдꙋ прише́дша себѐ вмѣнѧ́ѧ, а҆́ще что́либо ᲂу҆ви́дитъ въ монастырѣ̀ и҆справле́нїѧ тре́бꙋющее, небреже́тъ и҆ презира́етъ, и҆ порица́етъ всѧ̑ въ монастырѣ̀ быва̑ющаѧ. Та́же вины̑ взыскꙋ́етъ, и҆́миже бы прогнѣ́валсѧ, и҆лѝ ѡ҆скорби́лсѧ, да не пока́жетсѧ легкомы́сленнымъ, є҆гда̀ без̾ вины̀ и҆з̾ монастырѧ̀ и҆зы́детъ. А҆́ще же и҆ и҆но́го кого̀ возмо́жетъ шепта́ньми и҆ сꙋесло́вїи прельсти́въ, и҆звестѝ и҆з̾ монастырѧ̀, <anchor type="page" number="1138"/> нижѐ сїѐ ѿрица́етсѧ сотвори́ти, хотѧ̀ и҆мѣ́ти своеѧ̀ сла́бости споспѣ́шника. Си́це же возжига́емь ѻ҆гне́мъ свои́хъ пѣ́нѧзей сребролюби́вый, никогда́же безмо́лвствовати возмо́жетъ въ монастырѣ̀, и҆лѝ под̾ пра́виломъ жи́тельствовати. Є҆гда́ же сего̀ бѣ́съ, ꙗ҆́коже во́лкъ, и҆з̾ ѻ҆гра́ды восхи́титъ, и҆ ѿлꙋчи́въ ста́да, гото́ва къ снѣде́нїю по́йметъ: тогда̀ дѣла̀, ꙗ҆̀же во ѻ҆бщежи́тїи во ᲂу҆ста̑вленныѧ часы̀ творѧ́ше неради́вѡ, та̑ въ ке́ллїи но́щь и҆ де́нь со мно́гимъ ᲂу҆се́рдїемъ твори́ти є҆го̀ ᲂу҆строѧ́етъ. И҆ ни моли́твъ ѻ҆быкнове́нїѧ, ни поще́нїй ѡ҆́бразъ, ни бдѣ́нїй пра́вило храни́ти попꙋща́етъ: но сребролю́бїѧ неи́стовствомъ сего̀ свѧза́въ, всѧ́ко тща́нїе ѡ҆ рꙋкодѣ́лїи и҆мѣ́ти ᲂу҆вѣщава́етъ. Недꙋ́га же сегѡ̀ трѝ сꙋ́ть ѡ҆́брази, и҆̀хже ра́внѡ ѿверга́етъ бж҃е́ственное писа́нїе, и҆ ᲂу҆че́нїе ѻ҆тє́цъ. Є҆ди́нъ ᲂу҆́бѡ, и҆́же ᲂу҆строѧ́етъ ѻ҆каѧ́нные и҆́ноки, ꙗ҆̀же въ мі́рѣ не и҆мѣ́ѧхꙋ, сїѧ̑ стѧжа́ти и҆ собра́ти. Дрꙋгі́й же, и҆́же раскаѧва́тисѧ твори́тъ и҆мѣ́нїй є҆ди́ною ѿре́кшихсѧ, побꙋжда́ѧ и҆̀хъ и҆ска́ти, ꙗ҆̀же бг҃ꙋ принесо́ша. Тре́тїй же, въ нача́лѣ невѣ́рїемъ и҆ хла́дностїю и҆́нока свѧза́въ, не попꙋща́етъ є҆мꙋ̀ соверше́ннѡ ѿрещи́сѧ веще́й мі́ра: стра́хъ представлѧ́ѧ ᲂу҆бо́жества, и҆ невѣ́рїе бж҃їѧ про́мысла: и҆ престꙋ́пника показꙋ́ѧ свои́хъ ѡ҆бѣ́тѡвъ, ꙗ҆̀же и҆сповѣ́да ѿрица́ѧсѧ мі́ра. Си́хъ же трїе́хъ ѡ҆бразѡ́въ примѣ́ры въ бж҃е́ственномъ писа́нїи, ꙗ҆́коже рече́сѧ, ѡ҆сꙋжде́нны ѡ҆брѣто́хомъ. И҆́бо гїезі́и<footnote lang="cu">д҃ Цар. гл. є҃, ст. к҃в.</footnote>, и҆мѣ̑нїѧ, ꙗ҆̀же пе́рвѣе не и҆мѣ̀, восхотѣ́въ стѧжа́ти, ѿпадѐ проро́ческїѧ благода́ти, ю҆́же ᲂу҆чи́тель въ чи́нѣ наслѣ́дїѧ ѡ҆ста́вити є҆мꙋ̀ хотѧ́ше: и҆ вмѣ́стѡ благослове́нїѧ, вѣ́чнꙋ прока́зꙋ проро́ческою клѧ́твою наслѣ́дствова. И҆ і҆ꙋ́да восхотѣ́въ взѧ́ти и҆мѣ̑нїѧ, ꙗ҆̀же пе́рвѣе ѡ҆ста́ви хрⷭ҇тꙋ̀ послѣ́дꙋѧ, не то́чїю къ преда́нїю влⷣки поползнꙋ́всѧ<footnote lang="cu">Матѳ. гл. к҃ѕ, ст. є҃і.</footnote>, ли́ка а҆пⷭ҇льскагѡ ѿпадѐ, но и҆ са́мꙋ во пло́ти жи́знь свою̀ наси́льственною сме́ртїю сконча̀. А҆на́нїа же и҆ сапфі́ра<footnote lang="cu">Дѣѧ́н. гл. є҃, ст. а҃.</footnote>, сохра́нше нѣ̑каѧ ѿ тѣ́хъ, ꙗ҆̀же стѧжа́хꙋ, а҆пⷭ҇льскими ᲂу҆сты̀ сме́ртїю наказꙋ́ютсѧ. Мѡѷсе́й же вели́кїй во второзако́нїи та́инственнѣ заповѣ́даетъ <anchor type="page" number="1139"/> ѡ҆бѣщава́ющымсѧ ѿрещи́сѧ мі́ра, и҆ стра́хомъ невѣ́рїѧ па́ки держа́щымсѧ земны́хъ веще́й: а҆́ще кі́й, речѐ, человѣ́къ страшли́въ, и҆ сла́бъ се́рдцемъ, да не и҆схо́дитъ на бра́нь: да и҆́детъ и҆ возврати́тсѧ въ до́мъ сво́й, да не когда̀ ᲂу҆страши́тисѧ сотвори́тъ сердца̀ бра́тїй свои́хъ<footnote lang="cu">є҃ Мѡѷс. гл. к҃, ст. и҃.</footnote>. Є҆́сть ли сегѡ̀ свидѣ́тельства твердѣ́йше что̀, и҆лѝ ꙗ҆снѣ́йше; не си́ми ли ᲂу҆́бѡ ᲂу҆́чимсѧ ѿрица́ющїисѧ мі́ра, соверше́ннѣ ѿрица́тисѧ, и҆ та́кѡ на бра́нь и҆сходи́ти, да не полага́юще нача́ло сла́бо и҆ растлѣ́нно, ѿвраща́емъ и҆нѣ́хъ ѿ є҆ѵⷢ҇льскагѡ соверше́нства, и҆ боѧ́знь и҆̀мъ влага́емъ; а҆ поне́же до́брѣ рече́нное бж҃е́ственнымъ писа́нїемъ, блаже́ннѣе є҆́сть па́че даѧ́ти не́жели прїима́ти<footnote lang="cu">Дѣѧ́н. гл. к҃, ст. л҃є.</footnote>, ѕлѣ̀ толкꙋ́ютъ, нꙋ́дѧще то̀ къ свое́й пре́лести, и҆ къ сребролю́бїѧ жела́нїю. мы́сль рече́ннагѡ превраща́юще, и҆ гдⷭ҇не ᲂу҆че́нїе глаго́лющее: а҆́ще хо́щеши соверше́нъ бы́ти, прода́ждь и҆мѣ́нїе твоѐ, и҆ да́ждь ни́щымъ, и҆ и҆мѣ́ти и҆́маши сокро́вище на небесѝ, и҆ грѧдѝ въ слѣ́дъ менѐ<footnote lang="cu">Матѳ. гл. ѳ҃і, ст. к҃а.</footnote>: и҆ сꙋ́дѧтъ не стѧжа́нїѧ бы́ти блаже́ннѣйше свои́мъ владѣ́ти бога́тствомъ, и҆ ѿ и҆збы́тка тогѡ̀ даѧ́ти тре́бꙋющымъ. Да вѣ́дѧтъ такові́и, ꙗ҆́кѡ не ᲂу҆̀ ѿтреко́шасѧ мі́ра, нижѐ взыдо́ша на и҆́ноческое соверше́нство, поне́же стыдѧ́тсѧ ѡ҆ хрⷭ҇тѣ̀ со а҆пⷭ҇ломъ воспрїѧ́ти нищетꙋ̀, и҆ дѣ́ланїемъ рꙋ́къ себѣ̀ и҆ тре́бꙋющымъ слꙋжи́ти, дѣ́ломъ и҆спо́лнити и҆́ноческїй ѻ҆бѣ́тъ, и҆ со а҆по́столомъ просла́витисѧ, расточи́вшымъ пре́жнее бога́тство, во а҆́лчбѣ и҆ жа́ждѣ, въ зимѣ̀ и҆ наготѣ̀<footnote lang="cu">в҃ Кор. гл. а҃і, ст. к҃з.</footnote>, съ па́ѵломъ да подвиза́ютсѧ до́брымъ по́двигомъ. И҆́бо а҆́ще бы и҆мѣ́ли пре́жнее бога́тство нꙋ́жднѣйшее къ соверше́нствꙋ разꙋмѣ́лъ са́мъ а҆по́столъ, не бы̀ пренебре́глъ пе́рвый сво́й са́нъ: наро́чита бо себѐ глаго́летъ бы́ти и҆ граждани́на ри̑млѧнъ. И҆ во і҆ерꙋсали́мѣ, и҆̀же продаѧ́хꙋ до́мы своѧ̑ и҆ се́ла, и҆ полага́хꙋ цѣ́ны ѻ҆́нѣхъ при нога́хъ а҆по́стѡлъ, не бы̀ сїѐ твори́ли, а҆́ще бы сꙋжде́но вѣ́дѣли ѿ а҆пⷭ҇лъ, блаже́ннѣйше бы́ти свои́ми и҆мѣ́нїи пита́тисѧ, а҆ не трꙋдо́мъ свои́мъ, и҆ ѿ ꙗ҆зы̑къ приноше́нїемъ. Ꙗ҆снѣ́е же ꙗ҆влѧ́етъ ѡ҆ си́хъ рече́нный а҆по́столъ въ посла́нїи къ ри́млѧнѡмъ, та́кѡ глаго́лѧ: Ны́нѣ <anchor type="page" number="1140"/> же грѧдꙋ̀ во і҆ерꙋсали́мъ послꙋжи́ти ст҃ы̑мъ, бл҃говоли́ша бо, и҆ до́лжни и҆̀мъ сꙋ́ть<footnote lang="cu">Ри́м. гл. є҃і, ст. к҃є и҆ к҃з.</footnote>. И҆ са́мъ та́кожде ᲂу҆́замъ и҆ темни́цамъ и҆ стꙋже́нїю пꙋтеше́ствїѧ ча́стѣ подве́рженъ бы́въ, и҆ припина́емь ѿ сегѡ̀, ꙗ҆́кѡ ѡ҆бы́че свои́ма рꙋка́ма прїѡбрѣта́ти себѣ̀ потрє́бнаѧ, и҆ и҆звѣща́етъ, ꙗ҆́кѡ трє́бованїѧ сїѧ̑ прїѧ̀, ѿ бра́тїй прише́дшихъ къ немꙋ̀ ѿ македо́нїи, глаго́лѧ: скꙋ́дость бо мою̀ и҆спо́лниша бра́тїѧ прише́дше ѿ македо́нїи<footnote lang="cu">в҃ Кор. гл. а҃і, ст. ѳ҃.</footnote>. И҆ фїлїппїсі́ємъ пишѧ̀ глаго́летъ: вѣ́сте же и҆ вы̀ фїлїппїсі́ане, ꙗ҆́кѡ и҆зше́дшымъ на́мъ ѿ македо́нїи, ни є҆ди́на це́рковь ѡ҆бщева́сѧ въ сло́во даѧ́нїѧ и҆ прїѧ́тїѧ, то́чїю вы̀ є҆ди́ни. Ꙗ҆́кѡ и҆ въ солꙋ́нь и҆ є҆ди́ною, и҆ два́щи въ тре́бованїе моѐ посла́сте мѝ<footnote lang="cu">Фїлїп. гл. ст. д҃, ст. є҃і и҆ ѕ҃і.</footnote>. Да бꙋ́дꙋтъ ᲂу҆́бѡ по мнѣ́нїю сребролюби́выхъ и҆ сі́и блаже́ннѣйшїи а҆по́стола, поне́же ѿ свои́хъ и҆мѣ́нїй є҆мꙋ̀ ѻ҆нѝ подаѧ́хꙋ тре́бѡванїѧ. Но никто̀ ра́звѣ въ послѣ́днее безꙋ́мїе прише́дъ, рещѝ де́рзнетъ сїѐ. А҆́ще ᲂу҆́бѡ хо́щемъ є҆ѵⷢ҇льскомꙋ повелѣ́нїю, и҆ все́й ѻ҆́ной ѿ нача́ла на а҆пⷭ҇лѣхъ ѡ҆сно́ванной це́ркви послѣ́довати, не на́шымъ мнѣ́нїємъ повинꙋ́имсѧ, нижѐ до́брѣ речє́ннаѧ ѕлѣ̀ разꙋмѣ́имъ: но ѿве́ргше хла́дное и҆ невѣ́рное мнѣ́нїе, воспрїи́мимъ и҆́стинꙋ є҆ѵⷢ҇лїа. Та́кѡ бо возмо́жемъ и҆ ѻ҆те́чєскимъ стопа́мъ послѣ́довати, и҆ ᲂу҆че́нїѧ ѻ҆бщежи́тельнагѡ никогда́же ѿстꙋпи́ти, и҆ сегѡ̀ мі́ра вои́стиннꙋ ѿрещи́сѧ. Бла́го ᲂу҆̀бо є҆́сть здѣ̀ и҆ сло́во ст҃а́гѡ воспомѧнꙋ́ти. Глаго́лютъ, ст҃о́мꙋ васі́лїю є҆пі́скопꙋ кесарі́и каппадокі́йскїѧ къ нѣ́коемꙋ сѷгклі́тикꙋ хла́днѣ ѿре́кшемꙋсѧ мі́ра, и҆ и҆мѣ́вшꙋ нѣ̑каѧ ѿ свои́хъ и҆мѣ́нїй, глаго́лъ тако́въ рещѝ: и҆ сѷгклі́тика погꙋби́лъ, и҆ и҆́нока не сотвори́лъ є҆сѝ. Подоба́етъ ᲂу҆́бѡ всѧ́кимъ тща́нїемъ и҆зсѣца́ти ѿ на́шеѧ дꙋшѝ ко́рень всѣ̑мъ ѕлы̑мъ, и҆́же є҆́сть сребролю́бїе, и҆звѣ́стнѡ вѣ́дꙋщымъ, ꙗ҆́кѡ пребыва́ющꙋ ко́реню, ᲂу҆до́бно вѣ̑тви возраста́ютъ. Добродѣ́тель же нестѧжа́нїѧ и҆спра́вити неꙋдо́бно є҆́сть не во ѻ҆бщежи́тїи пребыва́ющымъ: въ то́мъ бо и҆ ѡ҆ са́мыхъ нꙋ́жныхъ потре́бахъ не пече́мсѧ. Ѡ҆сꙋжде́нїе ᲂу҆́бѡ а҆на́нїи и҆ сапфі́ры пред̾ ѻ҆чи́ма и҆мꙋ́ще, ᲂу҆жасни́мсѧ ѡ҆ставлѧ́ти <anchor type="page" number="1141"/> себѣ̀ что̀ когда̀ ѿ пре́жнѧгѡ и҆мѣ́нїѧ: подо́бнѣ гїезі́ева ᲂу҆боѧ́вшесѧ наказа́нїѧ, и҆́же за сребролю́бїе вѣ́чнѣй прока́зѣ пре́данъ, блюде́мсѧ не собира́ти себѣ̀ и҆мѣ́нїй, ꙗ҆̀же ни въ мі́рѣ и҆мѣ́ѧхомъ Є҆ще́ же і҆ꙋ́динꙋ помышлѧ́юще ᲂу҆давле́нїемъ кончи́нꙋ, ᲂу҆бои́мсѧ воспрїима́ти что̀ когда̀, ꙗ҆̀же ѿрица́ющесѧ презрѣ́хомъ. Над̾ всѣ́ми же си́ми, пред̾ ѻ҆ча́ми и҆мꙋ́ще при́снѡ безвѣ́стность сме́рти, да не ка́кѡ, въ ѻ҆́нъ же ча́съ не ча́емъ, прїи́детъ гдⷭ҇ь на́шъ, и҆ ѡ҆брѧ́щетъ ѡ҆скверне́ннꙋ сребролю́бїемъ со́вѣсть на́шꙋ, и҆ рече́тъ на́мъ, ꙗ҆̀же во є҆ѵⷢ҇лїи речє́на бы́ша бога́томꙋ ѻ҆́номꙋ: безꙋ́мне, въ сїю̀ но́щь дꙋ́шꙋ твою̀ и҆стѧ́жꙋтъ ѿ тебѐ, а҆ ꙗ҆̀же ᲂу҆гото́валъ є҆сѝ, комꙋ̀ бꙋ́дꙋтъ<footnote lang="cu">Лꙋкѝ гл. в҃і, ст. к҃.</footnote>;</p>
<p>Ѡ҆ гнѣ́вѣ.</p>
<p>Четве́ртый на́мъ по́двигъ проти́вꙋ дꙋ́ха гнѣ́ва. И҆ потре́ба є҆́сть, да съ бг҃омъ смертоно́сенъ ꙗ҆́дъ сегѡ̀ и҆з̾ глꙋбины̀ дꙋшѝ на́шеѧ и҆зсѣче́мъ. Семꙋ́ бо въ се́рдцѣ на́шемъ присѣдѧ́щꙋ, и҆ ѻ҆чеса̀ се́рдца на́шегѡ те́мными смꙋще́нми ѡ҆слѣплѧ́ющꙋ, ни разсꙋжде́нїе поле́зныхъ стѧжа́ти мо́жемъ, ни дх҃о́внагѡ ра́зꙋма ѡ҆брѣстѝ постиже́нїе, ни совѣ́та бла́га соверше́нство ᲂу҆держа́ти, ни жи́зни и҆́стинныѧ бы́ти прича̑стницы, ни зрѣ́нїѧ бж҃е́ственнагѡ и҆ и҆́стиннагѡ свѣ́та прїима́теленъ ᲂу҆́мъ на́шъ бꙋ́детъ. Смѧте́сѧ бо, глаго́летъ, ѿ ꙗ҆́рости ѻ҆́ко моѐ<footnote lang="cu">Ѱал. ѕ҃, ст. и҃.</footnote>: но нижѐ бж҃е́ственныѧ премꙋ́дрости прича̑стницы бꙋ́демъ, а҆́ще и҆ ѕѣлѡ̀ мꙋ́дри по мнѣ́нїю ѿ всѣ́хъ почита́емсѧ. Поне́же, пи́сано є҆́сть, ꙗ҆́рость въ нѣ́дрѣ безꙋ́мныхъ водворѧ́етсѧ<footnote lang="cu">Є҆кклес. гл. з҃, ст. і҃.</footnote>: но нижѐ спаси́тельныѧ разсꙋждє́нїѧ и҆ совѣ́ты стѧжа́ти мо́жемъ, а҆́ще и҆ мꙋ́дри ѿ человѣ̑къ мни́мсѧ: пи́сано бо є҆́сть, гнѣ́въ и҆ мꙋ́дрыхъ погꙋблѧ́етъ: не ѡ҆кормле́нїѧ пра́вды тре́звеннымъ се́рдцемъ ᲂу҆держа́ти возмо́жемъ: пи́сано бо є҆́сть, ꙗ҆́кѡ гнѣ́въ мꙋ́жа пра́вды бж҃їѧ не содѣ́ловаетъ<footnote lang="cu">І҆а́к. гл. а҃, ст. к҃.</footnote>: но нижѐ ѿ всѣ́хъ похвалѧ́емꙋю кро́тость и҆ благоѡбра́зїе <anchor type="page" number="1142"/> мо́жемъ стѧжа́ти: пи́сано бо є҆́сть, мꙋ́жъ ꙗ҆́рый не благоѡбра́зенъ<footnote lang="cu">Прит. гл. а҃і, ст. к҃є.</footnote>. Хотѧ́й ᲂу҆́бѡ къ соверше́нствꙋ прїитѝ, и҆ жела́ѧ дх҃о́внымъ по́двигомъ зако́ннѡ подвиза́тисѧ, всѧ́кагѡ поро́ка, гнѣ́ва же и҆ ꙗ҆́рости чꙋ́ждъ да бꙋ́детъ. И҆ да слы́шитъ, что̀ томꙋ̀ сосꙋ́дъ и҆збра́нный заповѣ́даетъ: Всѧ́ка, глаго́летъ, го́ресть и҆ гнѣ́въ и҆ ꙗ҆́рость, и҆ кли́чь и҆ хꙋла̀, да во́зметсѧ ѿ ва́съ, со всѧ́кою ѕло́бою<footnote lang="cu">Є҆фес. гл. д҃, ст. л҃а.</footnote>. Є҆гда́ же речѐ, всѧ́ка, ни є҆ди́нꙋ винꙋ̀ ꙗ҆́рости, и҆лѝ ꙗ҆́кѡ нꙋ́жднꙋ, и҆лѝ благосло́внꙋ на́мъ ѡ҆ста́ви. Хотѧ́й ᲂу҆́бѡ согрѣша́юща бра́та и҆спра́вити, и҆лѝ запреще́нїе томꙋ̀ пода́ти, да тщи́тсѧ себѐ несмꙋще́нна храни́ти, да не когда̀ и҆но́го ᲂу҆врачева́ти хотѧ̀, себѣ̀ недꙋ́гъ навлече́тъ, и҆ рече́тсѧ є҆мꙋ̀ є҆ѵⷢ҇льскїй ѻ҆́ный глаго́лъ: Врачꙋ̀ и҆сцѣли́сѧ са́мъ<footnote lang="cu">Лꙋкѝ гл. д҃, ст. к҃г.</footnote>. И҆ па́ки: Что̀ ви́диши сꙋче́цъ, и҆́же во ѻ҆́цѣ бра́та твоегѡ̀, бервна́ же є҆́же є҆́сть во ѻ҆́цѣ твое́мъ, не чꙋ́еши<footnote lang="cu">Матѳ. гл. з҃, ст. г҃.</footnote>. Ѿ каковы́ѧлибо когда̀ вины̀ движе́нїѧ гнѣ́ва воспали́вшисѧ ѡ҆слѣплѧ́етъ ѻ҆́чи дꙋшє́вныѧ, и҆ не ѡ҆ставлѧ́етъ ᲂу҆ви́дѣти со́лнце пра́вды, ꙗ҆́коже положи́вый на ѻ҆́чїю златы̑ѧ листы̀, и҆лѝ ѻ҆ловѧ̑нныѧ, ра́внѡ возбранѝ зри́тельнꙋю си́лꙋ, и҆ ника́коже дра́гость злата́го листа̀ разли́чїе сотворѝ: си́це ѿ коеѧ́либо когда̀ вины̀ благосло́вныѧ си́рѣчь, и҆лѝ не благосло́вныѧ гнѣ́вꙋ возже́гшꙋсѧ зри́тельнаѧ си́ла дꙋшѝ помрача́етсѧ. Тогда̀ то́чїю по є҆стествꙋ̀ ꙗ҆́рость ᲂу҆потреблѧ́имъ, є҆гда̀ проти́вꙋ страстны̑мъ и҆ сластолюби̑вымъ помыслѡ́мъ сїю̀ подвиза́емъ. Си́це бо на́съ и҆ проро́къ ᲂу҆́читъ глаго́лѧ: Гнѣ́вайтесѧ, и҆ не согрѣша́йте<footnote lang="cu">Ѱал. д҃, ст. є҃.</footnote>, сі́есть, на своѧ̑ стра̑сти гнѣ́въ подвиза́йте. И҆ на лꙋка̑выѧ по́мыслы, и҆ не соверша́юще подмета̑емаѧ ѿ си́хъ, согрѣша́йте. И҆ сїю̀ ꙗ҆́вѣ мы́сль ꙗ҆влѧ́етъ приложе́нное: є҆́же бо глаго́лете въ сердца́хъ ва́шихъ на ло́жахъ ва́шихъ ᲂу҆мили́тесѧ: то́ є҆сть, є҆гда̀ прїи́дꙋтъ въ се́рдце ва́ше лꙋка́вїи по́мыслы, и҆згонѧ́ще ты̑ѧ гнѣ́вомъ, и҆̀же проти́вꙋ тѣ̑мъ, по и҆згна́нїи же ѻ҆́ныхъ а҆́ки на ло́жи безмо́лвїѧ дꙋшѝ ѡ҆брѣта́ющесѧ, тогда̀ ᲂу҆мили́тесѧ къ покаѧ́нїю. Согласꙋ́етъ же семꙋ̀ и҆ блаже́нный па́ѵелъ, ᲂу҆потреби́въ свидѣ́тельство рече́нїѧ <anchor type="page" number="1143"/> сегѡ̀, и҆ приложи́въ: Со́лнце да не за́йдетъ въ гнѣ́вѣ ва́шемъ: нижѐ дади́те мѣ́ста дїа́волꙋ<footnote lang="cu">Є҆фес. гл. д҃, ст. к҃ѕ и҆ к҃з.</footnote>. Сі́есть, не содѣ́лайте, да со́лнце пра́вды хрⷭ҇то́съ, прогнѣвле́нїемъ и҆ сосложе́нїемъ ѕлы́хъ помыслѡ́въ за́йдетъ ѿ серде́цъ ва́шихъ: да не ѿхожде́нїемъ сегѡ̀ ѡ҆брѧ́щетъ въ ва́съ мѣ́сто дїа́волъ. Ѡ҆ се́мъ со́лнцѣ и҆ бг҃ъ чрез̾ проро́ка глаго́летъ: боѧ́щымсѧ же и҆́мене моегѡ̀, возсїѧ́етъ со́лнце пра́вды: и҆ и҆сцѣле́нїе въ крилꙋ̑ є҆гѡ̀ бꙋ́детъ: а҆́ще же и҆ по пи́смени разꙋмѣ́ти бꙋ́демъ рече́нное, ни до захожде́нїѧ со́лнечнагѡ попꙋще́но є҆́сть на́мъ храни́ти гнѣ́въ. Что̀ ᲂу҆́бѡ ѡ҆ си́хъ рече́мъ: и҆̀же свирѣ́пствомъ и҆ неи́стовствомъ стра́стнагѡ ᲂу҆строе́нїѧ, не то́чїю да́же до захожде́нїѧ сегѡ̀ со́лнца соблюда́ютъ гнѣ́въ, но и҆ на мно́жайши дни̑ простира́юще ѻ҆́ный ᲂу҆молчава́ютъ дрꙋ́гъ ѿ дрꙋ́га, не ктомꙋ̀ ᲂу҆́бѡ глаго́лы и҆зносѧ́ще є҆го̀: молча́нїемъ же дрꙋ́гъ ко дрꙋ́гꙋ ꙗ҆́дъ ѕлопомнѣ́нїѧ въ па́гꙋбꙋ свою̀ ᲂу҆множа́юще: не вѣ́дѧще, ꙗ҆́кѡ подоба́етъ, не то́чїю ѿ быва́ющагѡ по дѣ́йствꙋ, но и҆ ѿ сꙋ́щагѡ въ мы́сли гнѣ́ва воздержа́тисѧ: да не тьмо́ю ѕлопомнѣ́нїѧ ᲂу҆́мъ помрачи́всѧ, ѿпаде́тъ свѣ́та ра́зꙋма и҆ разсꙋжде́нїѧ, и҆ лиши́тсѧ ѡ҆бита́нїѧ ст҃а́гѡ дх҃а. Сегѡ́ бо ра́ди и҆ гдⷭ҇ь во є҆ѵⷢ҇лїихъ повелѣва́етъ ѡ҆ста́вити да́ръ пред̾ ѻ҆лтаре́мъ, и҆ смири́тисѧ съ бра́томъ<footnote lang="cu">Матѳ. гл. є҃, ст. к҃д.</footnote>: занѐ нѣ́сть мо́щно семꙋ̀ благопрїѧ́тнꙋ бы́ти, ꙗ҆́рости и҆ ѕлопомнѣ́нно храни̑мымъ въ на́съ. И҆ а҆по́столъ та́кожде глаго́лѧ: Непреста́ннѡ моли́тесѧ<footnote lang="cu">а҃ Сол. гл. є҃, ст. з҃і.</footnote>: и҆ на всѧ́комъ мѣ́стѣ воздѣва́ти преподѡ́бныѧ рꙋ́ки без̾ гнѣ́ва, и҆ размышле́нїѧ семꙋ̀ на́съ поꙋча́етъ. Ѡ҆стае́тсѧ ᲂу҆́бѡ, и҆лѝ никогда́же моли́тисѧ, и҆ по томꙋ̀ пови̑ннымъ бы́ти а҆по́стольскомꙋ заповѣ́данїю, и҆лѝ тща́щымсѧ храни́ти повелѣ̑ннаѧ, без̾ гнѣ́ва и҆ ѕлопомнѣ́нїѧ сїѐ твори́ти<footnote lang="cu">а҃ Тїм. гл. в҃, ст. к҃.</footnote>. И҆ поне́же мно́жицею ѡ҆скорби́вшꙋюсѧ бра́тїю, и҆лѝ смꙋти́вшꙋюсѧ презира́емъ, глаго́люще, не ѿ на́шеѧ вины̀ скорбѧ́тъ ѻ҆нѝ: вра́чь дꙋ́шъ и҆звѣ́ты дꙋшѝ и҆з̾ ко́рене ѿ се́рдца и҆зто́ргнꙋти хотѧ̀, не то́чїю а҆́ще мы̀ бꙋ́демъ ѡ҆скорбле́ни на бра́та, повелѣва́етъ ѡ҆ста́вити да́ръ и҆ смири́тисѧ, но а҆́ще и҆ то́й <anchor type="page" number="1144"/> ѡ҆скорби́тсѧ на ны̀ пра́веднѡ и҆лѝ непра́веднѡ, ѡ҆правда́нїемъ врачева́ти є҆го̀, и҆ тогда̀ приноси́ти да́ръ. Но что̀ на мно́зѣ во є҆ѵⷢ҇льскихъ и҆ а҆по́стольскихъ заповѣ́данїѧхъ ᲂу҆коснѣва́емъ: мо́щно є҆́сть и҆ ѿ ве́тхагѡ зако́на семꙋ̀ наꙋчи́тисѧ, и҆́же и҆ снизхожде́нїе во и҆стѧза́нїи и҆мѣ́ти мнѧ́йсѧ, сїѧ̑ глаго́летъ: Да не возненави́диши бра́та твоегѡ̀ въ се́рдцѣ твое́мъ<footnote lang="cu">г҃ Мѡѷс. гл. ѳ҃і, ст. з҃і.</footnote>. И҆ па́ки: пꙋтїѐ ѕлопомни́телей въ сме́рть, и҆ здѣ̀ не то́чїю, и҆́же по дѣ́йствꙋ гнѣ́въ возбранѧ́етъ, но и҆ и҆́же въ мы́сли наказꙋ́етъ. Тѣ́мже подоба́етъ бж҃е́ственномꙋ зако́нꙋ послѣ́дꙋющымъ, все́ю си́лою подвиза́тисѧ проти́вꙋ дꙋ́ха гнѣ́ва, и҆ проти́вꙋ внꙋ́трь на́съ кры́ющагѡсѧ недꙋ́га, а҆ не проти́вꙋ человѣ̑къ ꙗ҆́рость подвиза́ющымъ, въ пꙋсты́ню и҆ ᲂу҆едине́нїе ѿходи́ти, ꙗ҆́кѡ та́мѡ, си́рѣчь не сꙋ́щꙋ подви́жꙋщемꙋ ны̀ на гнѣ́въ, и҆ ꙗ҆́кѡ ᲂу҆до́бнѡ во ᲂу҆едине́нїи добродѣ́тель долготерпѣ́нїѧ и҆спра́вити. Ѿ го́рдости бо и҆ ѿ є҆́же не хотѣ́ти себѐ ᲂу҆корѧ́ти, и҆ припи́совати своемꙋ̀ нерадѣ́нїю вины̀ смꙋще́нїѧ, ѿ бра́тїи ѿитѝ жела́емъ. Доне́лѣ же ᲂу҆́бѡ на́шеѧ не́мощи вины̀ и҆нѣ́мъ приписꙋ́емъ, не возмо́жно є҆́сть на́мъ къ соверше́нствꙋ долготерпѣ́нїѧ дости́гнꙋти. Нача́ло ᲂу҆́бѡ на́шегѡ и҆справле́нїѧ и҆ ми́ра, не ѡ҆ долготерпѣ́нїѧ бли́жнѧгѡ къ на́мъ сꙋ́щагѡ и҆справлѧ́етсѧ, но ѿ на́шегѡ къ бли́жнемꙋ неѕло́бїѧ. Є҆гда́ же по́двига долготерпѣ́нїѧ ᲂу҆далѧ́ющесѧ, въ пꙋсты́ню ѿхо́димъ и҆ ᲂу҆едине́нїе: є҆ли́ки ѿ на́шихъ страсте́й не ᲂу҆врачева́нны, тꙋды̀ ѿнесе́мъ, покрове́нны, а҆ не и҆стреблены̀ сꙋ́ть. И҆́бо пꙋсты́нѧ и҆ ѿше́льство страсте́й не и҆зба́вльшимсѧ, не то́чїю храни́ти ты̑ѧ вѣ́сть, но и҆ прикрыва́ти ѻ҆́ныѧ зна́етъ, и҆ не ѡ҆щꙋща́ти самы́мъ въ себѣ̀, ко́ею стра́стїю побѣжда́ютсѧ, попꙋща́етъ. Напроти́въ же, мечта́нїе добродѣ́тели таковы̑мъ подме́щетъ, и҆ ꙗ҆́кѡ долготерпѣ́нїе и҆ смире́нїе и҆спра́виша, ᲂу҆вѣрѧ́етъ и҆̀хъ, до́ндеже нѣ́сть раздража́ѧй и҆ и҆скꙋша́ѧй и҆̀хъ Є҆гда́ же слꙋчи́тсѧ вина̀ нѣ́каѧ подви́жꙋщаѧ и҆̀хъ и҆ возбꙋжда́ющаѧ, а҆́бїе внꙋ́трь кры́емыѧ стра́сти, и҆ пре́жде таѧ́щїѧсѧ, ꙗ҆́коже ко́ни не ѡ҆бꙋ́зданны ѿ свои́хъ ста́ней и҆зскочи́вше, <anchor type="page" number="1145"/> и҆ въ до́лгомъ безмо́лвїи и҆ пра́здности пита́вшесѧ, ѕѣ́льнѣе и҆ свирѣ́пѣе къ ги́бели влекꙋ́тъ своего̀ вса́дника. Мно́жае бо въ на́съ свирѣ́пѣютъ стра́сти не и҆мꙋ́ще ѿ человѣ̑къ ѡ҆бꙋче́нїѧ, и҆ са́мꙋ тꙋ̀ сѣ́нь терпѣ́нїѧ и҆ долготерпѣ́нїѧ, ю҆́же ѡ҆бра́знѡ непщева́хомъ, смѣше́ни бы́вше съ бра́тїею и҆мѣ́ти, небреже́нїемъ по́двига и҆ ᲂу҆едине́нїѧ погꙋблѧ́емъ. Ꙗ҆́коже бо ѕвѣ́рїе ꙗ҆доме́тнїи, въ пꙋсты́ни и҆ во свои́хъ ло́жахъ поко́ѧщесѧ, тогда̀ своѐ неи́стовство показꙋ́ютъ, є҆гда̀ ѡ҆щꙋтѧ́тъ кого̀ приближа́ющасѧ: та́кѡ и҆ стра́стнїи человѣ́цы, не по любвѝ къ добродѣ́тели, но нꙋ́ждою пꙋсты́ни безмо́лвствꙋюще, тогда̀ дꙋше́вный ꙗ҆́дъ и҆зрыга́ютъ, є҆гда̀ прїи́мꙋтъ приближа́ющагосѧ и҆ раздража́ющаго. И҆ сегѡ̀ ра́ди соверше́нство кро́тости взыскꙋ́ющымъ, всѧ́ко тща́нїе должно̀ бы́ти, не то́чїю на человѣ́ки не гнѣ́ватисѧ, но нижѐ на безсловє́сныѧ, ни на бездꙋ̑шныѧ вє́щи. По́мню бо себѐ, є҆гда̀ въ пꙋсты́ни пребыва́хъ, на тро́сть пи́шꙋщꙋю ꙗ҆́ростїю подви́гшись, на дебе́лость тоѧ̀, и҆лѝ то́нкость прогнѣвлѧ́хсѧ: и҆ на дре́во па́ки, є҆гда̀ посѣщѝ сїѐ восхотѣ́въ, не ско́рѡ возмого́хъ. И҆ па́ки, на ка́мень ѻ҆гнеиспꙋща́теленъ, є҆гда̀ тща́щꙋсѧ мѝ и҆звестѝ ѻ҆́гнь, не ско́рѡ ѻ҆́гнь и҆зкочѝ. Та́кѡ гнѣ́вꙋ распросте́ршꙋсѧ, ꙗ҆́кѡ и҆ на нечꙋ̑вственныѧ вє́щи и҆зноси́ти ѻ҆́ный. А҆́ще ᲂу҆̀бо жела́емъ полꙋчи́ти блаже́нство гдⷭ҇не, не то́чїю, и҆́же по дѣ́йствꙋ гнѣ́въ, ꙗ҆́коже рече́сѧ, до́лжни є҆смы̀ ᲂу҆де́рживати, но и҆ и҆́же въ мы́сли. Ниже́ бо толи́кѡ по́льзꙋетъ, ѡ҆бꙋздова́ти ᲂу҆ста̀ во вре́мѧ ꙗ҆́рости, и҆ не и҆зноси́ти глаго́лы неи̑стовы: є҆ли́кѡ, ѡ҆чища́ти се́рдце ѿ памѧтоѕло́бїѧ, и҆ не ѡ҆браща́ти въ мы́сли свое́й лꙋка́выхъ по́мыслѡвъ на бра́та. Корє́нїѧ бо согрѣше́нїй ѿсѣца́ти заповѣ́дꙋетъ є҆ѵⷢ҇льское ᲂу҆че́нїе, па́че, не́жели плоды̑. Ко́реню бо ꙗ҆́рости и҆зсѣ́ченꙋ ѿ се́рдца, ни не́нависть, ни за́висть дѣ́ломъ содѣ́етсѧ. И҆́бо ненави́дѧй бра́та своего̀, человѣкоꙋбі́йца рече́сѧ<footnote lang="cu">а҃ І҆ѡа́н. гл. г҃, ст. є҃і.</footnote>: ᲂу҆бива́ѧ є҆го̀ воѡбраже́нїемъ не́нависти въ мы́сли, є҆го́же кро́вь, не мече́мъ и҆злїѧ́ннꙋ человѣ́цы ви́дѧтъ, но мы́слїю и҆ расположе́нїемъ <anchor type="page" number="1146"/> ᲂу҆бїе́нное бг҃ъ зри́тъ. И҆́же не то́чїю ѡ҆ дѣѧ́нїихъ, но и҆ ѡ҆ по́мыслѣхъ и҆ произволе́нїи є҆ди́номꙋ коемꙋ́ждо и҆лѝ вѣнцы̀ и҆лѝ мꙋ́ки воздае́тъ, ꙗ҆́коже са́мъ чрез̾ проро́ка глаго́летъ: Сѐ а҆́зъ грѧдꙋ̀ собра́ти дѣла̀ и҆ помышлє́нїѧ и҆́хъ. И҆ па́ки а҆по́столъ глаго́летъ: междꙋ̀ собо́ю помыслѡ́мъ ѡ҆сꙋжда́ющымъ и҆ ѿвѣщава́ющымъ, въ де́нь, є҆гда̀ сꙋ́дитъ бг҃ъ та̑йнаѧ человѣ́кѡмъ<footnote lang="cu">Ри́м. гл. в҃, ст. є҃і и҆ ѕ҃і.</footnote>. Са́мъ же влⷣка ᲂу҆ча̀ ны̀, ꙗ҆́кѡ подоба́етъ всѧ́къ гнѣ́въ ѿлага́ти, глаго́летъ во є҆ѵⷢ҇лїихъ: Гнѣ́ваѧйсѧ на бра́та своего̀ всꙋ́е, пови́ненъ є҆́сть сꙋдꙋ̀<footnote lang="cu">Матѳ. гл. є҃, ст. к҃в.</footnote>. Та́кѡ бо вѣ̑рнаѧ преписа̑нїѧ ѡ҆бде́ржатъ. Є҆́же бо всꙋ́е, ѿ прило́га положено̀ є҆́сть, ꙗ҆́вѣ, ꙗ҆́кѡ ѿ предлежа́щїѧ во́ли припи́совавшагѡ. Намѣ́ренїе бо гдⷭ҇не, ко́рень и҆ и҆́скрꙋ гнѣ́ва ѿсѣца́ти всѣ́ми ѡ҆́бразы на́мъ хо́щетъ, и҆ ни є҆ди́нꙋ винꙋ̀ гнѣ́ва себѣ̀ храни́ти: да не благосло́внѡ, си́рѣчь въ нача́лѣ дви́жими, послѣди́ же въ неи́стовство безслове́сныѧ ꙗ҆́рости впаде́мъ. Недꙋ́га же сегѡ̀ соверше́нное врачевство̀ сїѐ є҆́сть: да вѣ́рꙋемъ, ꙗ҆́кѡ ни въ пра́вдѣ, ни въ непра́вдѣ лѣ́ть є҆́сть на́мъ подвиза́ти ꙗ҆́рость. Дꙋ́хꙋ бо гнѣ́ва мы́сль помрачи́вшꙋ, ни разсꙋжде́нїѧ свѣ́тъ, ни пра́вагѡ совѣ́та ᲂу҆твержде́нїе, ни пра́вды ᲂу҆правле́нїе въ на́съ ѡ҆брѧ́щетсѧ: нижѐ и҆ хра́момъ ст҃а́гѡ дх҃а дꙋшѝ на́шей бы́ти мо́щно, дꙋ́хꙋ гнѣ́ва мы́сль помрачи́вшꙋ и҆ воз̾ѡблада́вшꙋ на́ми. Наконе́цъ же всегѡ̀, подоба́етъ безвѣ́стное сме́рти на всѧ́къ де́нь пред̾ ѻ҆чи́ма и҆мꙋ́щымъ храни́ти себѐ ѿ гнѣ́ва, и҆ вѣ́дѣти, ꙗ҆́кѡ ни цѣломꙋ́дрїѧ, ни ѿрече́нїѧ всѧ́кагѡ вещества̀, ни поще́нїй же и҆ бдѣ́нїй ка́ѧлибо по́льза, а҆́ще ѿ гнѣ́ва и҆ не́нависти держи́ми, пови́нни сꙋдꙋ̀ ѡ҆брѧ́щемсѧ.</p>
<p>Ѡ҆ печа́ли.</p>
<p>Пѧ́тый на́мъ по́двигъ є҆́сть проти́вꙋ дꙋ́ха печа́ли, помрача́ющагѡ дꙋ́шꙋ ѿ всѧ́кагѡ дх҃о́внагѡ зрѣ́нїѧ, и҆ возбранѧ́ющагѡ ю҆̀ ѿ всѧ́кагѡ благодѣ́ланїѧ. Є҆гда́ бо лꙋка́вый се́й дꙋ́хъ ѡ҆б̾и́метъ <anchor type="page" number="1147"/> дꙋ́шꙋ, и҆ всю̀ тꙋ̀ помрачи́тъ: ни мл҃твы со ᲂу҆се́рдїемъ соверша́ти попꙋща́етъ: ни въ по́льзѣ свѧще́нныхъ чте́нїй пребыва́ти: кро́ткꙋ и҆ благоꙋмиле́ннꙋ къ бра́тїи человѣ́кꙋ бы́ти, не те́рпитъ: и҆ ко всѣ̑мъ дѣ́лъ начина́нїѧмъ, и҆ къ самомꙋ̀ житїѧ̀ ѻ҆бѣ́тꙋ не́нависть влага́етъ. И҆ всѧ̑ про́стѣ спаси̑тельныѧ совѣ́ты дꙋшє́вныѧ печа́ль смꙋти́вши, и҆ крѣ́пость є҆ѧ̀ и҆ терпѣ́нїе разсла́бивши, ꙗ҆́кѡ бе́зднꙋ и҆ безчꙋ́вственнꙋ содѣ́ловаетъ, ѿча́ѧнїѧ свѧза́вши по́мысломъ. Сегѡ̀ ра́ди, а҆́ще намѣ́ренїе є҆́сть на́мъ подвиза́тисѧ дх҃о́внымъ по́двигомъ, и҆ побѣди́ти съ бг҃омъ дꙋ́хи лꙋка́вствїѧ, всѧ́цѣмъ хране́нїемъ соблюда́имъ своѐ се́рдце ѿ дꙋ́ха печа́ли. Ꙗ҆́коже бо мо́ль ри́зꙋ, и҆ че́рвь дре́во, си́це печа́ль дꙋ́шꙋ человѣ́ческꙋю поѧда́етъ: ᲂу҆клонѧ́тисѧ всѧ́кїѧ благі́ѧ бесѣ́ды ᲂу҆вѣщава́ющи, и҆ ни ѿ и҆́скреннихъ дрꙋгѡ́въ сло́во совѣ́та прїима́ти ѡ҆ставлѧ́ющи, ни бла́гъ ѿвѣ́тъ и҆лѝ ми́ренъ и҆̀мъ пода́ти попꙋща́ющи: но всю̀ дꙋ́шꙋ ѡ҆б̾е́мши, го́рести тꙋ̀ и҆ ᲂу҆ны́нїѧ и҆сполнѧ́етъ. И҆ наконе́цъ предлага́етъ є҆́й бѣ́гати человѣ̑къ, ꙗ҆́кѡ вино́вныхъ є҆ѧ̀ смꙋще́нїѧ бы́вшихъ. И҆ не ѡ҆ставлѧ́етъ тꙋ̀ позна́ти, ꙗ҆́кѡ не ѿ внѣ̀: но внꙋ́трь и҆́мать кры́ющїйсѧ недꙋ́гъ, и҆́же тогда̀ ꙗ҆влѧ́етсѧ, є҆гда̀ и҆скꙋшє́нїѧ предста́вше, движе́нїемъ въ ꙗ҆вле́нїе ѻ҆́ный произведꙋ́тъ. Никогда́же бо ѿ и҆на́гѡ повреди́тсѧ человѣ́къ, а҆́ще не внꙋ́трь и҆́мать храни̑мы страсте́й вины̑. И҆ сегѡ̀ ра́ди всѣ́хъ содѣ́тель, и҆ вра́чъ дꙋ́шъ на́шихъ бг҃ъ, є҆ди́нъ и҆звѣ́стнѡ вѣ́дый ꙗ҆́звы дꙋшє́вныѧ, не сопребыва́нїѧ съ человѣ́ки заповѣ́даетъ ѡ҆ставлѧ́ти, но сꙋ́щыѧ въ на́съ поро́кѡвъ ѿсѣца́ти вины̑. И҆ вѣ́дѣти, ꙗ҆́кѡ дꙋше́вное здра́вїе, не въ ᲂу҆дале́нїи ѿ человѣ̑къ и҆справлѧ́етсѧ, но въ пребыва́нїи съ добродѣ́тельными и҆ по́двизѣ. Є҆гда̀ ᲂу҆́бѡ за нѣ̑кїѧ благосло́вныѧ а҆́кибы вины̑ бра́тїю ѡ҆ставлѧ́емъ, не вины̑ печа́ли ѿсѣко́хомъ, но то́чїю и҆̀хъ премѣни́хомъ кры́ющꙋсѧ внꙋ́трь недꙋ́гꙋ, и҆ и҆нѣ́ми вещьмѝ ты̑ѧ возбꙋжда́ющꙋ. Сегѡ̀ ра́ди проти́вꙋ внꙋ́треннихъ страсте́й всѧ́кїй на́мъ да бꙋ́детъ по́двигъ. Си́мъ бо благода́тїю и҆ содѣ́йствомъ бж҃їимъ ѿ се́рдца и҆звє́рженнымъ бы́вшымъ, не глаго́лю съ человѣ́ки, но и҆ съ ди́вїими ѕвѣрьмѝ ᲂу҆до́бнѡ поживе́мъ, по рече́нномꙋ ѿ бл҃же́ннагѡ <anchor type="page" number="1148"/> і҆́ѡва: ѕвѣ́рїе ди́вїи примирѧ́тсѧ тебѣ̀<footnote lang="cu">І҆́ѡв. гл. є҃, ст. к҃г.</footnote>. Предвари́тельнѡ ᲂу҆́бѡ подвиза́тисѧ подоба́етъ проти́вꙋ дꙋ́ха печа́ли, вверга́юща дꙋ́шꙋ въ ѿча́ѧнїе, ꙗ҆́кѡ да ѿжене́мъ сего̀ ѿ на́шегѡ се́рдца. Се́й бо ка́їнꙋ не попꙋстѝ по братоꙋбі́йствѣ пока́ѧтисѧ, нижѐ і҆ꙋ́дѣ по преда́нїи влⷣки. Въ ѻ҆́ной то́чїю печа́ли пребыва́имъ, ꙗ҆́же ѡ҆ покаѧ́нїи согрѣше́нїй, съ наде́ждою благо́ю быва́емой: ѡ҆ не́йже а҆по́столъ речѐ: Ꙗ҆́кѡ печа́ль, ꙗ҆́же по бз҃ѣ, покаѧ́нїе нераска́ѧнно во спасе́нїе содѣ́ловаетъ<footnote lang="cu">в҃ Кор. гл. з҃, ст. і҃.</footnote>. Печа́ль бо ꙗ҆́же по бз҃ѣ, наде́ждою покаѧ́нїѧ пита́ющаѧ дꙋ́шꙋ, съ ра́достїю соедине́нна є҆́сть. Тѣ́мже ко всѧ́комꙋ благо́мꙋ дѣ́ланїю ᲂу҆се́рдна и҆ послꙋ́шна ᲂу҆строѧ́етъ человѣ́ка, ᲂу҆добопристꙋ́пна, смире́нна, кро́тка, неѕло́бива, ко всѧ́комꙋ трꙋдꙋ̀ благо́мꙋ и҆ ѕлострада́нїю терпѣли́ва, ꙗ҆́кѡ сі́есть печа́ль по бз҃ѣ сꙋ́щи, и҆ ѿ сегѡ̀ плоды̀ дх҃а ст҃а́гѡ познава́ютсѧ въ человѣ́цѣ, си́рѣчь, ра́дость, любы̀, ми́ръ, долготерпѣ́нїе, бла́гость, вѣ́ра, воздержа́нїе: ѿ сопроти́вныѧ же печа́ли плоды̀ познава́емъ лꙋка́вагѡ дꙋ́ха, и҆̀же сꙋ́ть: ᲂу҆ны́нїе, нетерпѣ́нїе, ꙗ҆́рость, не́нависть, прекосло́вїе, ѿча́ѧнїе, къ моли́твѣ лѣ́ность. Ко́еѧ печа́ли та́кѡ до́лжни є҆смы̀ ᲂу҆клонѧ́тисѧ, ꙗ҆́коже блꙋда̀ и҆ сребролю́бїѧ, и҆ ꙗ҆́рости: и҆ про́чихъ страсте́й. Врачꙋ́етсѧ же ѻ҆на̀ моли́твою, и҆ на бг҃а наде́ждою, и҆ поꙋче́нїемъ бж҃е́ственныхъ слове́съ, и҆ съ человѣ́ки благоговѣ́йными пребыва́нїемъ.</p>
<p>Ѡ҆ ᲂу҆ны́нїи.</p>
<p>Шесты́й на́мъ по́двигъ є҆́сть проти́вꙋ дꙋ́ха ᲂу҆ны́нїѧ, сопрѧже́ннагѡ и҆ содѣ́йствꙋющагѡ дꙋ́хꙋ печа́ли. Лю́тъ се́й и҆ тѧ́жкїй бѣ́съ, и҆ и҆́ноки при́снѡ ра́тꙋѧ, и҆́же въ шесты́й ча́съ напада́етъ на и҆́ноки разслабле́нїе и҆ ᲂу҆́жасъ томꙋ̀ влага́ѧ, и҆ не́нависть дѣ́лаѧ, и҆ къ самомꙋ̀ томꙋ̀ мѣ́стꙋ и҆ къ сожи́тельствꙋющымъ бра́тїѧмъ и҆ ко всѧ́комꙋ дѣ́ланїю и҆ къ самомꙋ̀ бж҃е́ственныхъ писа́нїй чте́нїю, подме́ща є҆мꙋ̀ и҆ по́мыслы прехожде́нїѧ, и҆ ꙗ҆́кѡ, а҆́ще не пресели́тсѧ ко и҆ны̑мъ мѣста́мъ, сꙋ́етенъ є҆мꙋ̀ ве́сь трꙋ́дъ и҆ вре́мѧ <anchor type="page" number="1149"/> бꙋ́детъ. Къ си̑мъ всѣ̑мъ и҆ гла́дъ томꙋ̀ влага́етъ ѡ҆ шесто́мъ часѣ̀, є҆ли́къ не бы̀ слꙋчи́лсѧ є҆мꙋ̀ ѿ тридне́внагѡ поще́нїѧ, и҆лѝ должа́йшагѡ пꙋтѝ, и҆лѝ тѧгча́йшагѡ трꙋда̀. Та́же по́мыслы томꙋ̀ влага́етъ, ꙗ҆́кѡ никі́имъ же и҆нѣ́мъ ѡ҆́бразомъ возмо́жетъ недꙋ́га сегѡ̀, и҆ тѧ́жести и҆зба́витисѧ, то́чїю за є҆́же и҆сходи́ти ча́стѡ, и҆ приходи́ти ко бра́тїи а҆́кибы по́льзы ра́ди, и҆лѝ посѣще́нїѧ болѧ́щихъ. Є҆гда́ же не возмо́жетъ си́ми того̀ прельсти́ти дꙋ́хъ ѻ҆́ный, тогда̀ сно́мъ тѧгча́йшимъ погрꙋзи́въ є҆го̀, ѕѣ́льнѣйшїй и҆ крѣ́пльшїй на него̀ быва́етъ, не и҆на́кѡ низлага́емый, то́чїю моли́твою, и҆ ᲂу҆дале́нїемъ праздносло́вїѧ, и҆ поꙋче́нїемъ бж҃е́ственныхъ слове́съ, и҆ во и҆скꙋше́нїихъ терпѣ́нїемъ. А҆́ще бо не си́ми ѻ҆рꙋ́жїи ᲂу҆твержде́нна ѡ҆брѧ́щетъ ѻ҆́нъ и҆́нока, ᲂу҆стрѣли́въ свои́ми є҆го̀ стрѣла́ми, непостоѧ́нна того̀ показꙋ́етъ, и҆ скита́телѧ содѣ́ловаетъ, и҆ ᲂу҆ны́ла и҆ пра́здна, и҆ монастырѝ мно́ги ѡ҆бходи́ти ᲂу҆строѧ́етъ: и҆ ни ѡ҆ че́мъ же и҆но́мъ пещи́сѧ, ра́звѣ, є҆́же смотрѧ́ти, гдѣ̀ ѡ҆бѣ́ды и҆ пиры̀ быва́ютъ. Ничто́же бо и҆́но мы́сль ᲂу҆ны́лагѡ мечта́етъ, то́чїю ꙗ҆̀же ѿ си́хъ глꙋмлє́нїѧ. И҆ та́кѡ ѿ си́хъ и҆ въ мїрскі̑ѧ вє́щи є҆го̀ вплета́етъ, и҆ пома́лꙋ льсти́тъ таковы́ми привре́дными ᲂу҆праждне́ньми, до́ндеже и҆ ѿ самагѡ̀ тогѡ̀ и҆́ноческагѡ ѻ҆бѣ́та соверше́ннѡ є҆го̀ и҆зведе́тъ. Се́й недꙋ́гъ тѧгча́йшъ бы́ти бж҃е́ственный а҆по́столъ свѣ́дый, и҆ хотѧ̀ є҆го̀ ѿ дꙋ́шъ на́шихъ, ꙗ҆́кѡ премꙋ́дръ вра́чь, и҆з̾ ко́рене и҆сто́ргнꙋти, вины̑ наипа́че, ѿ ни́хже ражда́етсѧ, показꙋ́етъ, и҆ сїѧ̑ глаго́летъ: повелѣва́емъ ва́мъ, бра́тїе, ѡ҆ и҆́мени гдⷭ҇а на́шегѡ і҆и҃са хрⷭ҇та̀, ѿлꙋча́тисѧ ва́мъ ѿ всѧ́кагѡ бра́та безчи́ннѡ ходѧ́ща, а҆ не по преда́нїю, є҆́же прїѧ́ша ѿ на́съ. Са́ми бо вѣ́сте, ка́кѡ лѣ́по є҆́сть (ва́мъ) подо́битисѧ на́мъ: ꙗ҆́кѡ не безчи́нновахомъ ᲂу҆ ва́съ, нижѐ тꙋ́не хлѣ́бъ ꙗ҆до́хомъ ᲂу҆ когѡ̀, но въ трꙋдѣ̀ и҆ по́двизѣ, но́щь и҆ де́нь дѣ́лающе, во є҆́же не ѡ҆тѧгчи́ти никогѡ́же ѿ ва́съ: не ꙗ҆́кѡ не и҆́мамы вла́сти, но да себѐ ѡ҆́бразъ да́мы ва́мъ, во є҆́же ᲂу҆подо́битисѧ на́мъ. И҆́бо є҆гда̀ бѣ́хомъ ᲂу҆ ва́съ, сїѐ завѣщава́хомъ ва́мъ, ꙗ҆́кѡ а҆́ще кто̀ не хо́щетъ дѣ́лати, нижѐ да ꙗ҆́стъ. Слы́шимъ бо нѣ̑кїѧ безчи́ннѡ ходѧ́щыѧ ᲂу҆ ва́съ, ничто́же дѣ́лающыѧ, но лꙋка́внѡ ѡ҆бходѧ́щыѧ. <anchor type="page" number="1150"/> Таковы̑мъ повелѣва́емъ, и҆ мо́лимъ ѡ҆ хрⷭ҇тѣ̀ і҆и҃сѣ, да съ безмо́лвїемъ дѣ́лающе, сво́й хлѣ́бъ ꙗ҆дѧ́тъ<footnote lang="cu">в҃ Сол. гл. г҃, ст. ѕ҃ и҆ слѣ́д.</footnote>. Слы́шимъ, ка́кѡ ꙗ҆́вѣ на́мъ показꙋ́етъ вины̑ ᲂу҆ны́нїѧ а҆по́столъ, безчи́нными бо нарица́етъ, не дѣ́лающыѧ: є҆ди́нѣмъ си́мъ глаго́ломъ, мно́гꙋ ѕло́бꙋ ꙗ҆влѧ́ѧ. безчи́нный бо, и҆ неблагоговѣ́инъ є҆́сть, и҆ проде́рзливъ въ словесѣ́хъ, и҆ на ᲂу҆коре́нїе ско́ръ, и҆ сегѡ̀ ра́ди къ безмо́лвїю неспосо́бенъ, и҆ ᲂу҆ны́нїѧ ра́бъ. Повелѣва́етъ ᲂу҆́бѡ ѿлꙋча́тисѧ ѿ си́хъ, то́ є҆сть ᲂу҆далѧ́тисѧ ꙗ҆́кѡ ѿ гꙋби́тельнагѡ недꙋ́га. И҆ не по преда́нїю, є҆́же прїѧ́ша ѿ на́съ: рече́нїемъ си́мъ ꙗ҆влѧ́ѧ го́рдыхъ тѣ́хъ бы́ти, и҆ презри́телей, и҆ а҆по́стольскихъ преда́нїй разрꙋши́телей. И҆ па́ки глаго́летъ: ни тꙋ́не хлѣ́бъ ꙗ҆до́хомъ ᲂу҆ когѡ̀, но въ трꙋдѣ̀, и҆ по́двизѣ, но́щь и҆ де́нь дѣ́лающе<footnote lang="cu">в҃ Сол. гл. г҃, ст. и҃.</footnote>. Оу҆чи́тель ꙗ҆зы́кѡвъ, проповѣ́дникъ є҆ѵⷢ҇лїа, восхище́нный до тре́тїѧгѡ небесѐ, глаго́лѧй гдⷭ҇а повелѣ́вша проповѣ́дающымъ благовѣ́стїе, ѿ благовѣ́стїѧ жи́ти, въ трꙋдѣ̀ и҆ по́двизѣ но́щь и҆ де́нь дѣ́лаетъ, во є҆́же бы не ѡ҆тѧгчи́ти никогѡ́же. Что̀ ᲂу҆́бѡ мы̀ сотвори́мъ ᲂу҆ныва́юще ѿ дѣ́ла, и҆ тѣле́сенъ поко́й гонѧ́ще: и҆̀мже ни це́рквей попече́нїе, ни про́повѣдь є҆ѵⷢ҇лїа врꙋчена̀ є҆́сть, но своеѧ̀ то́чїю дꙋшѝ попече́нїе: та́же ꙗ҆́внѣе показꙋ́ѧ ражда́емый вре́дъ ѿ пра́здности, нано́ситъ: ничто́же дѣ́лающыѧ, но лꙋка́внѡ ѡ҆бходѧ́щыѧ: ѿ пра́здности бо лꙋка́вное ѡ҆бхожде́нїе, сі́есть, любопы́тство: ѿ такова́гѡ ѡ҆бхожде́нїѧ безчи́нїе, ѿ безчи́нїѧ всѧ́ка ѕло́ба. Оу҆строѧ́ѧ же па́ки цѣльбꙋ̀ и҆̀мъ, прилага́етъ: таковы̑мъ повелѣва́емъ въ безмо́лвїи дѣ́лающымъ сво́й хлѣ́бъ ꙗ҆́сти. И҆ призапрети́тельнѣе же глаго́летъ: а҆́ще кто̀ не хо́щетъ дѣ́лати, нижѐ да ꙗ҆́стъ<footnote lang="cu">в҃ Сол. гл. г҃, ст. в҃і и҆ і҃.</footnote>. Си́ми а҆по́стольскими ᲂу҆че́нїи, и҆̀же во є҆гѵ́птѣ ст҃і́и ѻ҆тцы̀ нака́зани бы́вше, ни во є҆ди́но вре́мѧ пра̑зднымъ бы́ти и҆́нокѡмъ попꙋща́ютъ, а҆ наипа́че ю҆́нымъ: вѣ́дѧще, ꙗ҆́кѡ терпѣ́нїемъ дѣ́ланїѧ и҆ ᲂу҆ны́нїе ѿгонѧ́ютъ, и҆ пи́щꙋ себѣ̀ прїѡбрѣта́ютъ, и҆ тре́бꙋющымъ помога́ютъ. Не то́чїю бо своеѧ̀ ра́ди потре́бы дѣ́лаютъ, но и҆ стра̑ннымъ, и҆ ни́щымъ, и҆ сꙋ́щымъ въ темни́цахъ ѿ своегѡ̀ трꙋда̀ подава́ютъ, вѣ́рꙋюще <anchor type="page" number="1151"/> таково́е благотворе́нїе же́ртвꙋ свѧ́тꙋ, бл҃гопрїѧ́тнꙋ бы́ти бг҃ови. И҆ сїе́ же глаго́лютъ ѻ҆тцы̀, ꙗ҆́кѡ дѣ́лаѧй со є҆ди́нѣмъ бѣ́сомъ бра́нь твори́тъ, и҆ ѿ негѡ̀ ѡ҆скорблѧ́етсѧ: пра́здный же, ѡ҆ мно́жайшихъ дꙋхѡ́въ плѣнѧ́емь быва́етъ. Добро́ же є҆́сть къ си̑мъ, и҆ сло́во воспомѧнꙋ́ти а҆́ввы мѡѷсе́а и҆скꙋ́снѣйша во ѻ҆тцѣ́хъ, є҆́же ко мнѣ̀ провѣща̀. Бы́вшꙋ бо мѝ ма́ло вре́мѧ въ пꙋсты́ни, стꙋжи́мь бы́въ ѿ ᲂу҆ны́нїѧ, и҆ прише́дъ къ немꙋ̀ и҆ рѣ́хъ, ꙗ҆́кѡ вчера̀ ѕѣлѡ̀ стꙋжи́мь бы́хъ ѿ ᲂу҆ны́нїѧ, и҆ и҆знемо́гшїй ѕѣлѡ̀ не пе́рвѣе и҆зба́вилъ бы́хъ сѧ̀ тогѡ̀, а҆́ще не бы́хъ ше́лъ и҆ прише́лъ ко а҆́ввѣ па́ѵлꙋ. Ѿвѣща́ же мѝ на сїѐ а҆́вва мѡѷсе́й, и҆ речѐ: не та́кѡ: не свободи́лъ є҆сѝ себѐ ѿ сегѡ̀, но па́че пре́далъ є҆сѝ себѐ томꙋ̀, и҆ порабо́тилъ. Вѣ́ждь ᲂу҆̀бо, ꙗ҆́кѡ тѧгча́е тѧ̀, ꙗ҆́кѡ чи́нъ сво́й ѡ҆ста́вивша, ра́товати и҆́мать, а҆́ще наконе́цъ терпѣ́нїемъ и҆ моли́твою и҆ рꙋкодѣ́лїемъ то̀ побѣди́ти не потщи́шисѧ.</p>
<p>Ѡ҆ тщесла́вїи.</p>
<p>Седмы́й на́мъ по́двигъ проти́вꙋ дꙋ́ха тщесла́вїѧ. Многоѡбра́зна сїѧ̀ и҆ тонча́йша стра́сть, и҆ не ско́рѡ ни ѿ самагѡ̀ и҆скꙋша́емагѡ постиза́ема. И҆́бо и҆нѣ́хъ страсте́й прило́зи ꙗ҆вле́ннѣйши сꙋ́ть, и҆ ᲂу҆до́бнѣйшꙋ нѣ́какѡ къ ни̑мъ бра́нь и҆́мꙋтъ, дꙋшѝ познаю́щей сꙋпоста́та, и҆ сопротиворѣ́чїемъ, и҆ моли́твою сего̀ а҆́бїе низлага́ющей. Тщесла́вїѧ же ѕло́ба, многоѡбра́зна сꙋ́щи, ꙗ҆́коже рече́сѧ, неꙋдобопобѣжда́ема є҆́сть. И҆́бо во всѧ́комъ начина́нїи, и҆ въ зра́цѣ, и҆ въ сло́вѣ, и҆ молча́нїи, и҆ въ дѣ́лѣ, и҆ въ бдѣ́нїихъ, и҆ въ поще́нїихъ, и҆ моли́твѣ, и҆ въ чте́нїихъ, и҆ въ безмо́лвїи, и҆ долготерпѣ́нїи. Всѣ́ми бо си́ми покꙋша́етсѧ во́ина хрⷭ҇то́ва ᲂу҆стрѣли́ти. И҆́бо є҆го́же не возмо́жетъ многоцѣ́нными ѻ҆де́ждами къ тщесла́вїю прельсти́ти, сего̀ хꙋдо́ю ри́зою покꙋша́етсѧ и҆скꙋша́ти. И҆ є҆го́же не возмо́же че́стїю возвы́сити, сего̀ а҆́кибы терпѣ́нїемъ безче́стїѧ въ горды́ню возно́ситъ. И҆ є҆го́же не возмо́же склони́ти и҆скꙋ́ства ра́ди слове́съ тщесла́витисѧ, сего̀ молча́нїемъ ꙗ҆́кѡ безмо́лвника си́рѣчь льсти́тъ. И҆ є҆го́же не возмо́же склони́ти многоцѣ́нными бра́шны разсла́битисѧ, сего̀ поще́нїемъ <anchor type="page" number="1152"/> къ похвалѣ̀ разслаблѧ́етъ. И҆ про́стѣ, всѧ́ко дѣ́ло, всѧ́ко начина́нїе винꙋ̀ бра́ни подае́тъ лꙋка́вомꙋ семꙋ̀ бѣ́сꙋ. Є҆ще́ же къ си̑мъ, и҆ ѡ҆ досто́инствѣ мечта́ти подме́щетъ. По́мню бо нѣ́коего ста́рца, є҆гда̀ въ ски́тѣ пребыва́хъ, ше́дша въ ке́ллїю нѣ́коегѡ бра́та посѣще́нїѧ ра́ди, и҆́же прибли́живсѧ къ две́ри є҆гѡ̀, слы́шитъ внꙋ́трь глаго́люща є҆го̀: и҆ возмнѣ́въ ста́рецъ, ꙗ҆́кѡ ѿ писа́нїѧ поꙋча́етсѧ ѻ҆́нъ, ста̀ послꙋ́шати: и҆ ѡ҆щꙋща́етъ и҆зꙋмлѧ́ющасѧ ѿ тщесла́вїѧ, и҆ себѐ самаго̀ рꙋкополага́юща во дїа́кона, и҆ ѡ҆глашє́ннымъ ѿпꙋ́стъ подаю́ща. Ꙗ҆́кѡ ᲂу҆́бѡ слы́ша сїѧ̑ ста́рецъ, толкнꙋ́въ во две́рь, вни́де, и҆ срѣ́тъ є҆го̀ бра́тъ поклони́сѧ по ѻ҆бы́чаю, и҆ молѧ́ше ᲂу҆разꙋмѣ́ти ѿ негѡ̀, а҆́ще мно́гъ ча́съ и҆́мать пред̾ две́рїю стоѧ̀. Ста́рецъ же прїѧ́тнѡ къ немꙋ̀ ѿвѣща̀: ны́нѣ, глаго́летъ, прїидо́хъ, є҆гда̀ ты̀ ѿпꙋ́стъ ѡ҆глашє́ннымъ соверша́лъ є҆сѝ. Бра́тъ же сїѧ̑ слы́шавъ падѐ при ногꙋ̑ ста́рца, и҆ молѧ́ше є҆го̀ моли́тисѧ ѡ҆ не́мъ, ꙗ҆́кѡ да и҆зба́витсѧ ѿ сеѧ̀ пре́лести. Сїѧ̑ же воспомѧнꙋ́хъ показа́ти хотѧ̀, въ коли́кое нечꙋ́вствїе приво́дитъ человѣ́ка се́й бѣ́съ. Хотѧ́й ᲂу҆̀бо соверше́ннѡ подвиза́тисѧ, и҆ вѣнце́мъ пра́вды ᲂу҆вѧзи́тисѧ, всѣ́ми ѡ҆́бразы да потщи́тсѧ многоѡбра́знаго сего̀ ѕвѣ́рѧ побѣди́ти, пред̾ ѻ҆чи́ма и҆мѣ́ѧ всегда̀ дв҃домъ рече́нное: гдⷭ҇ь разсы́па кѡ́сти человѣкоꙋго́дникѡвъ<footnote lang="cu">Ѱал. н҃в, ст. ѕ҃.</footnote>: и҆ ничто́же да твори́тъ ѡ҆бзира́ѧ человѣ́ческꙋю похвалꙋ̀, но ѿ гдⷭ҇а мзды̀ то́чїю да взыскꙋ́етъ. И҆ ѿверга́ѧ при́сно приходѧ́щыѧ въ се́рдце є҆гѡ̀ по́мыслы, и҆ похвалѧ́ющыѧ є҆го̀ да ᲂу҆ничижа́етъ себѐ пред̾ бг҃омъ: та́кѡ бо возмо́жетъ съ бг҃омъ и҆зба́витсѧ дꙋ́ха тщесла́вїѧ.</p>
<p>Ѡ҆ горды́ни.</p>
<p>Ѻ҆смы́й на́мъ по́двигъ є҆́сть проти́вꙋ дꙋ́ха горды́ни. Лютѣ́йшїй се́й, и҆ всѣ́хъ пе́рвыхъ свирѣ́пѣйшїй. Соверше́нныхъ наипа́че ра́тꙋѧ, и҆ є҆два̀ не на высотꙋ̀ добродѣ́телей возше́дшыѧ покꙋша́ѧсѧ низврати́ти. Ꙗ҆́коже недꙋ́гъ гꙋби́теленъ и҆ тлетво́ренъ, не <anchor type="page" number="1153"/> є҆ди́нъ ᲂу҆́дъ тѣ́ла, но всѐ растлѣва́етъ: та́кѡ и҆ горды́нѧ, не ча́сть дꙋшѝ, но всю̀ тꙋ̀ растлѣва́етъ. И҆ ѿ и҆нѣ́хъ ᲂу҆́бѡ страсте́й ка́ѧждо а҆́ще и҆ смꙋща́етъ дꙋ́шꙋ, но къ є҆ди́ной сопротивлѧ́ющейсѧ є҆́й добродѣ́тели бра́нь творѧ̀: и҆ сїю̀ побѣди́ти любопрѧ́щисѧ, ѿ ча́сти помрача́етъ дꙋ́шꙋ и҆ смꙋща́етъ ю҆̀. Горды́ни же стра́сть всю̀ тꙋ̀ помрача́етъ, и҆ въ послѣ́днее паде́нїе низво́дитъ. И҆ да ꙗ҆снѣ́е ᲂу҆разꙋмѣ́емъ рече́нное, смо́тримъ си́це: чревобѣ́сїе, воздержа́нїе тщи́тсѧ растли́ти: блꙋ́дъ, цѣломꙋ́дрїе: сребролю́бїе, нестѧжа́нїе: ꙗ҆́рость, кро́тость, и҆ про́чїи ѕло́бы ви́ды сопроти̑вныѧ тѣ́мъ добродѣ́тєли. Ѕло́ба же горды́ни, є҆гда̀ поѡблада́етъ ѻ҆каѧ́ннꙋю дꙋ́шꙋ, ꙗ҆́коже нѣ́кїй лютѣ́йшїй мꙋчи́тель, вели́къ гра́дъ и҆ высо́къ прїе́мъ, ве́сь то́й низвраща́етъ, и҆ до ѡ҆снова́нїѧ раско́пываетъ. И҆ свидѣ́тель сегѡ̀ а҆́ггелъ ѻ҆́ный пады́й съ небесѐ го́рдости ра́ди: и҆́же ѿ бг҃а со́зданъ бы́въ, и҆ всѧ́кою добродѣ́телїю, и҆ премꙋ́дростїю ᲂу҆кра́шенъ, не влⷣчнѣй благода́ти восхотѣ̀ сїѧ̑ приписа́ти, но своемꙋ̀ є҆стествꙋ̀. Тѣ́мже и҆ ра́вна себѐ мнѧ́ше бы́ти бг҃ꙋ. И҆ сїю̀ є҆гѡ̀ мы́сль ѡ҆блича́ѧ проро́къ глаго́летъ: Ре́клъ є҆сѝ въ се́рдцѣ твое́мъ: сѧ́дꙋ на горѣ̀ высо́цѣ, поста́влю престо́лъ мо́й на ѻ҆́блацѣхъ, и҆ бꙋ́дꙋ подо́бенъ вы́шнемꙋ<footnote lang="cu">И҆са́їи гл. д҃і, ст. г҃і и҆ д҃і.</footnote>. Ты́ же человѣ́къ є҆сѝ, а҆ не бг҃ъ. И҆ па́ки и҆́нъ проро́къ глаго́летъ: Что̀ хва́лишисѧ во ѕло́бѣ си́льне<footnote lang="cu">Ѱал. н҃а, ст. г҃.</footnote>; и҆ прѡ́чаѧ ѱалма̀. Сїѧ̑ ᲂу҆́бѡ вѣ́дѧще, ᲂу҆бои́мсѧ, и҆ всѧ́цѣмъ хране́нїемъ соблюде́мъ своѐ се́рдце ѿ смертоно́снагѡ дꙋ́ха горды́ни, при́снѡ къ себѣ̀ а҆по́столово, є҆гда̀ добродѣ́тель нѣ́кꙋю и҆спра́вимъ, глаго́люще сїѐ: не а҆́зъ же, но благода́ть бж҃їѧ, ꙗ҆́же со мно́ю<footnote lang="cu">а҃ Кор. гл. є҃і, ст. і҃.</footnote>. И҆ сїѐ ѿ гдⷭ҇а рече́нное: Ꙗ҆́кѡ без̾ менѐ не мо́жете твори́ти ничесо́же<footnote lang="cu">І҆ѡа́н. гл. є҃і, ст. є҃.</footnote>. И҆ є҆́же ѿ проро́ка: а҆́ще не гдⷭ҇ь сози́ждетъ до́мъ, всꙋ́е трꙋди́шасѧ зи́ждꙋщїи<footnote lang="cu">Ѱал. рк҃ѕ, ст. а҃.</footnote>. И҆ є҆́же: ни хотѧ́щагѡ, ни текꙋ́щагѡ, но ми́лꙋющагѡ бг҃а<footnote lang="cu">Ри́мл. гл. ѳ҃, ст. ѕ҃і.</footnote>. И҆́бо а҆́ще и҆ наипа́че бꙋ́детъ кто̀ воспале́нъ ᲂу҆се́рдїемъ, и҆ тща́теленъ произволе́нїемъ, пло́тїю ѡ҆бложе́нный и҆ кро́вїю, не возмо́жетъ къ соверше́нствꙋ дости́гнꙋти, то́чїю ми́лостїю хрⷭ҇то́вою и҆ благода́тїю <anchor type="page" number="1154"/> є҆гѡ̀. И҆́бо и҆ і҆а́кѡвъ глаго́летъ: всѧ́ко даѧ́нїе бла́го свы́ше є҆́сть<footnote lang="cu">І҆а́к. гл. а҃, ст. з҃і.</footnote>. И҆ а҆по́столъ па́ѵелъ, что́ бо и҆́маши, є҆гѡ́же нѣ́си прїѧ́лъ; а҆́ще же и҆ прїѧ́лъ є҆сѝ, что̀ хва́лишисѧ, ꙗ҆́кѡ не прїе́мь<footnote lang="cu">а҃ Кор. гл. д҃, ст. з҃.</footnote>, но ꙗ҆́кѡ ѡ҆ свои́хъ возносѧ́йсѧ; А҆ ꙗ҆́кѡ благода́тїю и҆ ми́лостїю бж҃їею спасе́нїе на́мъ быва́етъ: свидѣ́тель и҆́стиненъ разбо́йникъ ѻ҆́ный, и҆́же не добродѣ́тели возме́здїе ца́рствїе небе́сное прїѧ́тъ, но благода́тїю бж҃їею и҆ ми́лостїю. Сїѧ̑ ѻ҆тцы̀ на́ши вѣ́дѧще, всѝ є҆диномы́сленнѡ преда́ша, не и҆на́кѡ мощѝ къ соверше́нствꙋ добродѣ́тели дости́гнꙋти, то́чїю смире́нїемъ, є҆́же ѿ вѣ́ры, и҆ стра́ха бж҃їѧ и҆ кро́тости, и҆ соверше́нна нестѧжа́нїѧ прибыва́ти ѡ҆бы́че: и҆́миже и҆ соверше́ннаѧ любы̀ и҆справлѧ́етсѧ, благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же сла́ва во вѣ́ки вѣкѡ́въ, а҆ми́нь.</p>
<anchor type="page" number="1155"/>
<p>Тогѡ́жде преподо́бнагѡ кассїа́на къ леонті́нꙋ и҆гꙋ́менꙋ, ѡ҆ ст҃ы́хъ ѻ҆тцѣ́хъ, и҆̀же въ ски́тѣ, и҆ ѡ҆ разсꙋжде́нїи, сло́во по́льзы мно́гїѧ и҆спо́лнено.</p>
<p>Є҆гда̀ ᲂу҆́бѡ въ пꙋсты́ню ски́та, и҆дѣ́же ѿ и҆́нѡкъ и҆скꙋ́снѣйшїи ѻ҆тцы̀, прибы́хомъ, а҆́зъ же и҆ свѧты́й ге́рманъ, и҆́же ѿ пе́рвагѡ во́зраста дрꙋ́гъ мо́й дꙋхо́вный бы́сть во ᲂу҆чи́лищахъ, и҆ въ во́инствѣ, и҆ въ и҆́ноческомъ житїѝ: ᲂу҆зрѣ́хомъ а҆́ввꙋ мѡѷсе́а, мꙋ́жа свѧ́та не то́чїю дѣ́ѧтельными добродѣ́тели, но и҆ бг҃овидѣ́нїемъ дꙋхо́внымъ сїѧ́юща. Сего̀ ᲂу҆̀бо моли́хомъ со слеза́ми, рещѝ на́мъ сло́во назида́нїѧ, и҆́мже возмо́жемъ дости́гнꙋти соверше́нства. И҆́же мно́гѡ моли́мь бы́въ, речѐ: ча̑да, всѣ̀, глаго́летъ, добродѣ́тєли и҆ начина̑нїѧ намѣ́ренїе нѣ́кое и҆́мꙋтъ: къ немꙋ́же взира́ющїи сами́хъ себѐ ᲂу҆правлѧ́юще, жела́емагѡ конца̀ достиза́ютъ. И҆́бо земледѣ́лецъ, ѻ҆вогда̀ со́лнца зно́й, ѻ҆вогда́ же мра́за хла́дъ терпѧ́щи, ᲂу҆се́рднѡ зе́млю воздѣ́лываетъ, намѣ́ренїе и҆мꙋ́щи чи́стꙋ тꙋ̀ ѿ те́рнїѧ и҆ бы́лїѧ показа́ти: коне́цъ же, є҆́же ѿ плодѡ́въ наслажде́нїе. И҆ кꙋ́плю дѣ́ющїй, ни ꙗ҆̀же ѿ мо́рѧ, ни ꙗ҆̀же ѿ землѝ бѣ́дъ боѧ́щисѧ, ᲂу҆се́рднѡ себѐ предае́тъ кꙋ́плѣ: намѣ́ренїе и҆мꙋ́щи, є҆́же ѿ тоѧ̀ прїѡбрѣ́тенїе: коне́цъ же, є҆́же ѿ прїѡбрѣ́тенїѧ наслажде́нїе. И҆ во́инствꙋющїи ни на бѣды̑, ꙗ҆̀же ѿ бра́ней, ни на ѕлострада̑нїѧ, ꙗ҆̀же ѿ стра́нствованїѧ зрѧ́тъ, намѣ́ренїе и҆мꙋ́ще, є҆́же ѿ мꙋ́жества, ᲂу҆спѣ́ѧнїе въ досто́инствѣ: коне́цъ же, є҆́же ѿ досто́инства прїѡбрѣ́тенїе. И҆́мать ᲂу҆́бѡ и҆ на́шъ ѻ҆бѣ́тъ намѣ́ренїе и҆ коне́цъ сво́й, ѡ҆ не́мже всѧ́кїй трꙋ́дъ и҆ по́двигъ претерпѣва́емъ ᲂу҆се́рднѡ. Сегѡ́ бо ра́ди по́стъ и҆ неѧде́нїе не стꙋжа́етъ на́мъ: бдѣ́нїй трꙋ́дъ ᲂу҆слажда́етъ, чте́нїе и҆ поꙋче́нїе <anchor type="page" number="1156"/> писа́нїй любе́зно быва́етъ: трꙋ́дъ дѣ́ла, и҆ повинове́нїе, и҆ всѣ́хъ земны́хъ веще́й ѡ҆бнаже́нїе, и҆ въ се́й пꙋсты́ни пребыва́нїе сла́достнѡ соверша́ютсѧ. Вы́ же, презрѣ́вше ѻ҆те́чество, и҆ ро́дъ, и҆ ве́сь мі́ръ, и҆ стра́нствованїе воспрїѧ́вше, и҆ къ на́мъ человѣ́кѡмъ грꙋ̑бымъ и҆ невѣ́ждамъ прише́дше, рцы́те мѝ, ко́е є҆́сть ва́ше намѣ́ренїе, и҆ на каковы́й коне́цъ зрѧ́ще, сїѐ сотвори́сте; Ѿвѣща́вше же рѣ́хомъ: ца́рствїѧ ра́ди небе́снагѡ. Ничто̀ а҆́вва мѡѷсе́й, добро̀, глаго́летъ, ѡ҆ концѣ̀ реко́сте. Ко́е же є҆́сть намѣ́ренїе, на не́же зрѧ́ще и҆ не ᲂу҆клонѧ́ющесѧ ѿ пра́вагѡ пꙋтѝ, мо́жемъ дости́гнꙋти ца́рствїѧ небе́снагѡ, не реко́сте. И҆ є҆гда̀ не вѣ́дѣти и҆сповѣ́дахомъ, ста́рецъ ѿвѣща̀: коне́цъ ᲂу҆̀бо на́шегѡ ѻ҆бѣ́та, ꙗ҆́коже рече́сѧ, ца́рствїе є҆́сть бж҃їе, намѣ́ренїе же, се́рдца чистота̀, без̾ неѧ́же не возмо́жно є҆́сть ѻ҆́нагѡ конца̀ дости́гнꙋти. Въ се́мъ ᲂу҆̀бо намѣ́ренїи всегда̀ на́шъ ᲂу҆́мъ да бꙋ́детъ: и҆ а҆́ще когда̀ слꙋчи́тсѧ на ма́ло вре́мѧ се́рдцꙋ ѿ пра́вагѡ ᲂу҆клони́тисѧ пꙋтѝ, а҆́бїе є҆го̀ да возведе́мъ, ꙗ҆́коже тектони́ческимъ пра́виломъ намѣ́ренїе ᲂу҆правлѧ́юще. Сїѐ и҆ блаже́нный па́ѵелъ свѣ́дый глаго́летъ: за̑днѧѧ ᲂу҆́бѡ забыва́ѧ, въ прє́днѧѧ же простира́ѧсѧ, къ намѣ́ренномꙋ текꙋ̀, къ по́чести вы́шнѧгѡ зва́нїѧ бж҃їѧ<footnote lang="cu">Ѱал. гл. г҃, ст. г҃і и҆ д҃і.</footnote>.</p>
<p>Сегѡ̀ ᲂу҆̀бо ра́ди намѣ́ренїѧ и҆ мы̀ всѧ̑ содѣва́емъ, сегѡ̀ ра́ди всѧ̑ презира́емъ, и҆ ѻ҆те́чество и҆ ро́дъ, и҆ бога́тство и҆ ве́сь мі́ръ, да чистотꙋ̀ се́рдца стѧ́жемъ. А҆́ще же намѣ́ренїѧ сегѡ̀ забве́нїе сотвори́мъ, нꙋ́ждно є҆́сть, ꙗ҆́кѡ во тьмѣ̀ ходѧ́щымъ, и҆ кромѣ̀ пра́вагѡ пꙋтѝ ше́ствꙋющымъ, мно́гѡ претыка́тисѧ, и҆ мно́гѡ заблꙋжда́ти. Сїе́ бо мнѡ́гимъ прилꙋчи́сѧ, и҆̀же въ нача́лѣ ѿрече́нїѧ, презрѣ́вшїе бога́тство, и҆ сребро̀, и҆ ве́сь мі́ръ, а҆́бїе ѡ҆ киркѣ̀, и҆ и҆глѣ̀, и҆ тро́сти, и҆ кни́зѣ воздвиза́ютъ ꙗ҆́рость и҆ гнѣ́въ: не бы́ же пострада́ли, а҆́ще бы по́мнили намѣ́ренїе, ко́егѡ ра́ди всѧ̑ вє́щи презрѣ́ша. Ра́ди бо бли́жнихъ любвѝ бога́тство презира́емъ, да не ѡ҆ се́мъ тѧ́жꙋщесѧ, и҆ гнѣ́ва стра́сть ᲂу҆множа́юще, ѿпаде́мъ любвѐ. Є҆гда̀ ᲂу҆́бѡ въ ма́лыхъ ве́щехъ ѕлѡ́бы гнѣ́ва показꙋ́емъ къ бра́тꙋ, ѿпадо́хомъ намѣ́ренїѧ, и҆ по́льза ни є҆ди́на на́мъ ѿрече́нїѧ. <anchor type="page" number="1157"/> Є҆́же и҆ блаже́нный а҆по́столъ свѣ́дый речѐ: а҆́ще преда́мъ тѣ́ло моѐ во є҆́же сжещѝ є҆̀, любве́ же не и҆́мамъ, ника́ѧ по́льза мѝ є҆́сть<footnote lang="cu">а҃ Кор. гл. г҃і, ст. г҃.</footnote>. Тѣ́мже наꙋча́емсѧ, ꙗ҆́кѡ не а҆́бїе лише́нїю и҆ ѡ҆ставле́нїю веще́й соверше́нство послѣ́дствꙋетъ: но по и҆справле́нїи любвѝ, є҆ѧ́же свѡ́йства са́мъ а҆по́столъ ѡ҆писꙋ́етъ: любы̀, глаго́лѧ, не зави́дитъ, не превозно́ситсѧ, не горди́тсѧ: не и҆́щетъ свои́хъ сѝ, не раздража́етсѧ, не мы́слитъ ѕла̀<footnote lang="cu">а҃ Кор. гл. г҃і, ст. д҃.</footnote>. Сїѧ́ же всѧ̑ чистотꙋ̀ содѣва́ютъ се́рдца. Сеѧ̀ ра́ди подоба́етъ всѧ̑ твори́ти: и҆ бога́тство презрѣ́ти, и҆ пощє́нїѧ и҆ бдѣ̑нїѧ сла́достнѡ претерпѣва́ти, и҆ въ чте́нїихъ и҆ ѱалмѣ́хъ пребыва́ти. Ѻ҆ба́че ра́ди предрече́нныхъ не пренебрещѝ ѻ҆́нꙋю, а҆́ще когда̀ слꙋчи́тсѧ по нѣ́коемꙋ нꙋ́жномꙋ, и҆ по бз҃ѣ ᲂу҆пражне́нїю ѿ ѻ҆бы́чнагѡ поста̀ воспѧти́тисѧ. Не толи́къ бо є҆́сть прибы́токъ ѿ поста̀, коли́ка тщета̀ ѿ гнѣ́ва: нижѐ толи́ка ѿ чте́нїѧ по́льза, коли́къ вре́дъ, презрѣ́ти бра́та и҆ ѡ҆печа́лити є҆го̀. И҆́бо посты̀, и҆ бдѣ̑нїѧ, и҆ поꙋче́нїе писа́нїй, и҆ лише́нїе бога́тства, и҆ ѿрече́нїе всегѡ̀ мі́ра, нѣ́сть соверше́нство, ꙗ҆́коже рече́сѧ, по соверше́нства ѻ҆рꙋ̑дїѧ. Поне́же не въ си́хъ ѡ҆брѣта́етсѧ соверше́нство, но си́ми прїѡбрѣта́етсѧ. Всꙋ́е ᲂу҆̀бо посто́мъ и҆ бдѣ́нїемъ и҆ нестѧжа́нїемъ и҆ чте́нїемъ писа́нїй хва́лимсѧ, є҆гда̀ ни ꙗ҆́же къ бг҃ꙋ, ни ꙗ҆́же къ бли́жнемꙋ, любвѝ не и҆спра́вихомъ. И҆спра́вивый бо любо́вь, въ себѣ̀ и҆́мать бг҃а, и҆ ᲂу҆́мъ є҆гѡ̀ при́снѡ съ бг҃омъ є҆́сть.</p>
<p>На сїѐ ге́рманъ: и҆ кто̀ мо́жетъ пло́ти се́й сопрѧже́нный и҆мѣ́ти ᲂу҆́мъ при́снѡ съ бг҃омъ, ꙗ҆́кѡ да ничто́же и҆́но помышлѧ́етъ, ни ѡ҆ посѣще́нїи больны́хъ, ни ѡ҆ прїѧ́тїи стра́нныхъ, ни ѡ҆ рꙋкодѣ́лїи, ни ѡ҆ про́чихъ тре́бованїѧхъ тѣ́ла, нꙋ́ждныхъ сꙋ́щихъ и҆ непремѣ́нныхъ: наконе́цъ, ка́кѡ возмо́жетъ ᲂу҆́мъ человѣ́ка, неви́димаго и҆ непостижи́маго бг҃а при́снѡ зрѣ́ти, и҆ неѿлꙋче́нъ ѿ негѡ̀ бы́ти; Мѡѷсе́й речѐ: зрѣ́ти при́снѡ бг҃а и҆ неѿлꙋче́ннꙋ ѿ негѡ̀ бы́ти, тѣ́мъ и҆́мже непщꙋ́ете ѡ҆́бразомъ, не возмо́жно человѣ́кꙋ пло́ть носѧ́щемꙋ и҆ не́мощи сопрѧже́нномꙋ: и҆нѣ́мъ же ѡ҆́бразомъ возмо́жно зрѣ́ти бг҃а, бг҃а бо видѣ́нїе <anchor type="page" number="1158"/> многоѡбра́знѡ постиза́етсѧ и҆ зри́тсѧ. И҆́бо бг҃ъ не въ є҆ди́номъ блаже́нномъ и҆ непостижи́момъ є҆гѡ̀ сꙋществѣ̀ познава́етсѧ: сїе́ бо въ бꙋ́дꙋщемъ вѣ́цѣ свѧты̑мъ є҆гѡ̀ є҆ди̑нымъ предоста́висѧ: но ѿ вели́чества и҆ добро́ты є҆гѡ̀ тва́рей, и҆ ѿ быва́емагѡ по всѧ́къ де́нь ᲂу҆строе́нїѧ є҆гѡ̀ и҆ промышле́нїѧ познае́тсѧ: и҆ ѿ пра́вды є҆гѡ̀, и҆ ѿ чꙋде́съ, ꙗ҆̀же во всѧ́комъ ро́дѣ во свѧты́хъ свои́хъ ꙗ҆влѧ́етъ. Є҆гда́ бо помы́слимъ неизмѣ́римꙋю є҆гѡ̀ си́лꙋ, и҆ недре́млющее є҆гѡ̀ ѻ҆́ко, та̑йнаѧ серде́цъ зрѧ́щее, и҆ ꙗ҆́кѡ ѿ негѡ̀ ничто́же сокрове́нно бы́ти мо́жетъ: тогда̀ стра́хомъ се́рдца ѡ҆держи́ми, ᲂу҆дивлѧ́емсѧ и҆ покланѧ́емсѧ є҆мꙋ̀. Є҆гда̀ помы́слимъ, ꙗ҆́кѡ и҆зочтены̀ ᲂу҆ негѡ̀ сꙋ́ть ка̑пли дождѧ̀, песо́къ мо́рѧ, и҆ ѕвѣ́зды не́ба, ᲂу҆жаса́емсѧ ѡ҆ вели́чїи є҆стества̀ и҆ премꙋ́дрости є҆гѡ̀. Є҆гда̀ помы́слимъ ѡ҆ неизглаго́ланнѣй и҆ неисповѣди́мѣй є҆гѡ̀ премꙋ́дрости и҆ человѣколю́бїи, и҆ ѡ҆ непостижи́мѣмъ долготерпѣ́нїи, носѧ́щемъ безчи́слєннаѧ беззакѡ́нїѧ грѣ́шникѡвъ, прославлѧ́емъ є҆го̀. Є҆гда̀ помы́слимъ ѡ҆ вели́цѣй є҆гѡ̀ къ на́мъ любвѝ, ꙗ҆́кѡ ничто́же бла́го сотво́ршымъ на́мъ, благоизво́ли человѣ́къ бы́ти, бг҃ъ сы́й, да спасе́тъ ны̀ ѿ пре́лести: возбꙋжда́емсѧ къ любле́нїю є҆гѡ̀. Є҆гда̀ помы́слимъ, ꙗ҆́кѡ врага̀ на́шего дїа́вола са́мъ въ на́съ побѣжда́ѧ, за є҆ди́но на́ше произволе́нїе и҆ ко благо́мꙋ преклоне́нїе, вѣ́чнꙋю на́мъ да́рствꙋетъ жи́знь, покланѧ́емсѧ є҆мꙋ̀. Сꙋ́ть же и҆ и҆́на такова̑ѧ неисчє́тнаѧ бг҃озрѣ̑нїѧ, ꙗ҆̀же по мѣ́рѣ дѣ́ланїѧ на́шегѡ, и҆ по мѣ́рѣ ѡ҆чище́нїѧ, въ на́съ возражда́ютсѧ, и҆́миже зри́тсѧ бг҃ъ и҆ познава́етсѧ. Па́ки вопросѝ ге́рманъ: ѿкꙋ́дꙋ быва́етъ сїѐ, ꙗ҆́кѡ мно́гажды не хотѧ́щымъ на́мъ мнѡ́гаѧ помышлє́нїѧ и҆ ѕлы́е по́мыслы стꙋжа́ютъ, и҆ вма́лѣ невѣ́дꙋщымъ на́мъ, та́йнѡ и҆ то́нкѡ привходѧ́ще, ꙗ҆́кѡ не то́чїю не мощѝ возбрани́ти вни́ти и҆̀мъ, но и҆ затрꙋдне́нїю мно́гомꙋ бы́ти, познава́ти ѻ҆́ныѧ; и҆ а҆́ще возмо́жно мы́сли всеконе́чнѡ пра́здной и҆ ника́кѡ нестꙋжи́мой бы́ти ѿ си́хъ, наꙋчи́тисѧ хо́щемъ; Мѡѷсе́й речѐ: мы́сли нестꙋжи́мѣй бы́ти помышле́ньми си́ми, невозмо́жно: прїѧ́ти же сїѧ̑, и҆ пребыва́ти въ ни́хъ, и҆лѝ ѿве́ргнꙋти ѧ҆̀, всѧ́комꙋ тща́щемꙋсѧ возмо́жно. <anchor type="page" number="1159"/> Ꙗ҆́коже бо прїитѝ тѣ́мъ, нѣ́сть ѿ на́съ: си́це ѿгна́нїе ѻ҆́ныхъ, во вла́сти на́шей є҆́сть. Та́кожде и҆ и҆справле́нїе на́шеѧ мы́сли въ на́шемъ є҆́сть и҆зволе́нїи и҆ тща́нїи. Є҆гда́ бо разꙋ́мнѡ и҆ ча́стѡ поꙋча́емсѧ зако́нꙋ бж҃їю, во ѱалмѣ́хъ же и҆ пѣ́снехъ глаго́лемъ, въ постѣ́хъ же и҆ бдѣ́нїихъ пребыва́емъ, и҆ помина́емъ ча́стѡ бꙋ̑дꙋщаѧ, ца́рствїе небе́сное, и҆ гее́нны ѻ҆́гнь, и҆ всѧ̑ дѣла̀ бж҃їѧ, тогда̀ по́мыслы ᲂу҆малѧ́ютсѧ, и҆ мѣ́ста не ѡ҆брѣта́ютъ. Є҆гда́ же въ мїрски́хъ попече́нїихъ и҆ плотски́хъ ве́щехъ пребыва́емъ, и҆ бесѣ́дамъ сꙋ̑етнымъ и҆ пра̑зднымъ себѐ предае́мъ, мно́жатсѧ въ на́съ ѕлы́е по́мыслы. Ꙗ҆́коже бо ме́льницѣ ѿ во́дъ дви́жимѣй, не возмо́жно преста́ти ѿ движе́нїѧ: во вла́сти же є҆́сть приста́вника ме́льницею жи́то моло́ти и҆лѝ кꙋ́коль: си́це мы́сль на́ша приснодви́жима сꙋ́щи не мо́жетъ преста́ти ѿ по́мыслѡвъ. Въ на́съ же є҆́сть да́ти є҆́й и҆лѝ дꙋхо́вное поꙋче́нїе, и҆лѝ тѣле́сное дѣ́ланїе. На сїѧ̑ дивѧ́щихсѧ на́съ ви́дѧ ста́рецъ и҆ и҆зꙋмѣва́ющихъ, и҆ ко словесє́мъ є҆гѡ̀ несы́тымъ жела́нїемъ расположе́нныхъ, не мно́гѡ ᲂу҆молча́въ, па́ки речѐ: поне́же въ долготꙋ̀ толи́кꙋ сло́во прострѐ ва́ша любо́вь, и҆ є҆щѐ послꙋ́шати жела́ете: и҆ ѿ сегѡ̀ непщꙋ́ю, ꙗ҆́кѡ вои́стиннꙋ ᲂу҆че́нїѧ соверше́нства жа́ждете. Хощꙋ̀ ᲂу҆̀бо ва́мъ ѡ҆ и҆зрѧ́днѣйшей добродѣ́тели, ѡ҆ разсꙋжде́нїи сі́есть глаго́лати, ꙗ҆́же междꙋ̀ и҆нѣ́ми добродѣ́тельми, а҆́ки гра́дъ верхꙋ̀ стоѧ́щъ, и҆ цари́ца є҆́сть: и҆ показа́ти преимꙋ́щество тоѧ̀, и҆ высотꙋ̀, и҆ по́льзꙋ, не то́чїю на́шими словесы̀, но и҆ дре́вними мнѣ́нїи ѻ҆тє́цъ, гдⷭ҇ꙋ благода́ть по достоѧ́нїю и҆ жела́нїю слы́шащихъ, повѣ́дающымъ подаю́щꙋ. Є҆́сть бо не ма́ла добродѣ́тель, но ѿ наро́читѣйшихъ ст҃а́гѡ дх҃а дарова́нїй сꙋ́щаѧ, ѡ҆ ни́хже глаго́летъ а҆по́столъ: ѻ҆́вомꙋ дае́тсѧ дх҃омъ сло́во премꙋ́дрости, и҆но́мꙋ же сло́во ра́зꙋма, ѡ҆ то́мже дс҃ѣ, дрꙋго́мꙋ же вѣ́ра тѣ́мъ же дх҃омъ, и҆но́мꙋ дарова̑нїѧ и҆сцѣле́нїй, дрꙋго́мꙋ же разсꙋждє́нїѧ дꙋховѡ́мъ<footnote lang="cu">а҃ Кор. гл. в҃і, ст. и҃ и҆ ѳ҃.</footnote>. Та́же и҆спо́лншꙋсѧ и҆счисле́нїю дꙋхо́вныхъ дарова́нїй, присовокꙋплѧ́етъ: всѧ̑ же сїѧ̑ дѣ́йствꙋетъ є҆ди́нъ и҆ то́йже дх҃ъ. Зри́те ᲂу҆̀бо, не земны́й, нижѐ ма́лый є҆́сть разсꙋжде́нїѧ <anchor type="page" number="1160"/> да́ръ, но бж҃їѧ благода́ти велича́йшїй да́ръ. Є҆мꙋ́же а҆́ще и҆́нокъ все́ю си́лою и҆ тща́нїемъ не послѣ́дꙋетъ, и҆ входѧ́щихъ въ него̀ дꙋхѡ́въ разсꙋжде́нїю тве́рдымъ по́мысломъ не навы́кнетъ, нꙋ́жно є҆́сть є҆мꙋ̀ ꙗ҆́кѡ въ нощѝ заблꙋ́ждшемꙋ, не то́чїю въ лютѣ́йшыѧ ѕло́бы ꙗ҆́мы впада́ти, но и҆ на ра́вныхъ и҆ пра́выхъ мѣ́стѣхъ претыка́тисѧ. На па́мѧть ᲂу҆̀бо мнѣ̀ прїи́де и҆ногда̀ въ лѣ́тѣхъ ю҆́ности моеѧ̀, въ предѣ́лѣхъ ѳиваі́ды, и҆дѣ́же блаже́нный а҆нтѡ́нїй пребыва́ше, ста́рцємъ собра́вшымсѧ къ немꙋ̀, и҆ взыска́нїе съ ни́мъ творѧ́щымъ ѡ҆ соверше́нствѣ добродѣ́тели: ка́ѧ сі́есть всѣ́хъ была́ бы бо́льшаѧ добродѣ́телей, и҆ могꙋ́щаѧ и҆́нока ѿ сѣ́тей дїа́вола, и҆ пре́лести є҆гѡ̀ безвре́дна сохрани́ти. Кі́йждо ᲂу҆̀бо по понѧ́тїю своеѧ̀ мы́сли дава́ше мнѣ́нїе. И҆ ѻ҆́вїи глаго́лахꙋ по́стъ и҆ бдѣ́нїе: ꙗ҆́кѡ си́ми и҆стончава́ющейсѧ мы́сли и҆ чистотѣ̀ присꙋ́щей, ᲂу҆до́бѣе къ бг҃ꙋ мощѝ прибли́житисѧ. Ѻ҆́вїи же, нестѧжа́нїе и҆ презрѣ́нїе свои́хъ веще́й: ꙗ҆́кѡ ѿ сегѡ̀ мы́сли многоплете́нныхъ ве́рвїй мїрска́гѡ попече́нїѧ и҆зба́вльшейсѧ, ᲂу҆до́бѣе мо́щно къ бг҃ꙋ прибли́житисѧ. Ѻ҆́вїи же ми́лостыни добродѣ́тель предпочто́ша, ꙗ҆́коже гдⷭ҇ꙋ во є҆ѵⷢ҇лїи глаго́лющꙋ: прїиди́те благослове́ннїи ѻ҆ц҃а̀ моегѡ̀, наслѣ́дꙋйте ᲂу҆гото́ванное ва́мъ ца́рствїе ѿ сложе́нїѧ мі́ра: взалка́хсѧ бо, и҆ да́сте мѝ ꙗ҆́сти<footnote lang="cu">Матѳ. гл. к҃є, ст. л҃д и҆ л҃є.</footnote>, и҆ прѡ́чаѧ. И҆ є҆гда̀ си́мъ ѡ҆́бразомъ разли́чными добродѣ́тельми кі́йждо по своемꙋ̀ мнѣ́нїю глаго́лаше па́че мощѝ человѣ́кꙋ прибли́житисѧ къ бг҃ꙋ, мимои́де мно́га ча́сть но́щи въ прѣ́нїи се́мъ. По́слѣжде всѣ́хъ блаже́нный а҆нтѡ́нїй ѿвѣща̀: сїѧ̑ всѧ̑, ꙗ҆̀же реко́сте, и҆ нꙋ̑жна сꙋ́ть и҆ полє́зна и҆́щꙋщымъ бг҃а, и҆ къ немꙋ̀ прїитѝ жела́ющымъ: но си́мъ добродѣ́телемъ прїимꙋ́щества пода́ти не попꙋща́етъ на́мъ то̀, ꙗ҆́кѡ ѡ҆брѣто́хомъ мы̀ мно́гихъ и҆ въ постѣ́хъ и҆ бдѣ́нїихъ ходи́вшихъ, и҆ въ пꙋсты́ню сами́хъ себѐ ѿлꙋчи́вшихъ, и҆ въ нестѧжа́нїи кра́йнѣйшемъ претерпѣ́вшихъ та́кѡ, ꙗ҆́кѡ нижѐ дневны́ѧ пи́щи себѣ̀ ѡ҆ста́вити: и҆ ми́лостыню и҆спра́вившихъ толи́кѡ, ꙗ҆́кѡ не довлѣ́ти и҆̀мъ и҆мѣ́нїй къ раздаѧ́нїю: и҆ по си́хъ ѻ҆каѧ́ннѡ ѿпа́дшихъ добродѣ́тели, и҆ <anchor type="page" number="1161"/> къ нече́стїю попо́лзшихсѧ, что̀ ᲂу҆́бѡ и҆̀хъ соврати́тисѧ пра́вагѡ пꙋтѝ содѣ́ла; Не и҆́но что̀, по моемꙋ̀ мнѣ́нїю, ра́звѣ ꙗ҆́кѡ не и҆мѣ́ѧхꙋ ѻ҆нѝ дарова́нїѧ разсꙋжде́нїѧ. Сїе́ бо ᲂу҆́читъ человѣ́ка ѡ҆ставлѧ́ти въ ѻ҆бое́мъ безмѣ́рїе, и҆ пꙋте́мъ ца́рскимъ ше́ствовати: и҆ не попꙋща́етъ, да ѿ десны́ѧ страны̀ ѡ҆крада́емь бꙋ́детъ безмѣ́рнымъ воздержа́нїемъ, нижѐ да ѿ страны̀ шꙋ́їѧ къ нерадѣ́нїю низвлече́нъ бꙋ́детъ и҆ разслабле́нїю. И҆́бо ѻ҆́ко нѣ́кое дꙋшѝ и҆ свѣти́льникъ разсꙋжде́нїе є҆́сть, по ѻ҆́номꙋ є҆ѵⷢ҇льскомꙋ гла́сꙋ глаго́лющемꙋ: свѣти́льникъ тѣ́лꙋ є҆́сть ѻ҆́ко: а҆́ще ᲂу҆́бѡ ѻ҆́ко твоѐ про́сто бꙋ́детъ, всѐ тѣ́ло твоѐ свѣ́тло бꙋ́детъ: а҆́ще же ѻ҆́ко твоѐ те́мно бꙋ́детъ, всѐ тѣ́ло твоѐ те́мно бꙋ́детъ. И҆́бо та́кѡ и҆́мать: занѐ всѧ̑ помышлє́нїѧ и҆ дѣѧ̑нїѧ разсꙋжде́нїе человѣ́ка и҆спытꙋ́ющи, раздѣлѧ́етъ, и҆ ѿлꙋча́етъ всѧ́кое лꙋка́вое и҆ бг҃ꙋ неꙋго́дное дѣ́ло, и҆ дале́кꙋ ѿ негѡ̀ твори́тъ пре́лесть. И҆ семꙋ̀ наꙋчи́тисѧ кі́йждо мо́жетъ и҆ ѿ повѣствꙋ́емыхъ бж҃е́ственныхъ писа́нїй. Саꙋ́лъ бо ѻ҆́ный пе́рвый воспрїѧ́вый ца́рство і҆сра́илево, поне́же не и҆мѣ́ѧше ѻ҆чесѐ разсꙋжде́нїѧ, ѡ҆мрачи́всѧ мы́слїю, не разꙋмѣ̀ разсꙋди́ти, ꙗ҆́кѡ па́че приноше́нїѧ же́ртвы, ᲂу҆го́дно бѣ̀ бг҃ови повинꙋ́тисѧ заповѣ́данїю ст҃а́гѡ самꙋ́ила<footnote lang="cu">а҃ Цар. гл. і҃, ст. а҃.</footnote>. И҆ ѿ ни́хже непщева̀ ᲂу҆годи́ти бг҃ꙋ, си́ми прогнѣвлѧ́етъ є҆го̀, и҆ ѿве́рженъ быва́етъ ца́рства<footnote lang="cu">а҃ Цар. гл. є҃і, ст. ѳ҃і и҆ к҃г.</footnote>. Не бы̀ сїѐ претерпѣ́лъ, а҆́ще бы свѣ́тъ разсꙋжде́нїѧ въ себѣ̀ стѧжа́лъ. Сїѐ и҆ а҆по́столъ со́лнце и҆менꙋ́етъ, по рече́нномꙋ ѿ негѡ̀: со́лнце да не за́йдетъ во гнѣ́вѣ ва́шемъ<footnote lang="cu">Є҆фес. гл. д҃, ст. к҃ѕ.</footnote>. Сїѐ и҆ на́шеѧ жи́зни глаго́летсѧ ѡ҆кормле́нїе, по пи́санномꙋ: въ ни́хже нѣ́сть ѡ҆кормле́нїѧ, па́даютъ ꙗ҆́кѡ ли́ствїе<footnote lang="cu">Притч. гл. а҃і, ст. д҃і.</footnote>. Сїѐ совѣ́томъ въ писа́нїи глаго́летсѧ, є҆гѡ́же кромѣ̀ да ничесѡ́же твори́мъ, ѿ писа́нїѧ наꙋча́емсѧ. И҆ нижѐ сїѐ дх҃о́вное вїно̀, є҆́же весели́тъ се́рдце человѣ́ка, без̾ совѣ́та пи́ти ѡ҆ставлѧ́етсѧ, по глаго́лющемꙋ: съ совѣ́томъ вїно̀ пі́й<footnote lang="cu">Є҆кклес. гл. ѳ҃, ст. з҃. Притч. гл. л҃а, ст. д҃.</footnote>: и҆ па́ки, ꙗ҆́коже глаго́летъ, гра́дъ стѣна́ми разоре́нъ, и҆ неѡгражде́нъ, та́кѡ мꙋ́жъ творѧ́й что̀ без̾ совѣ́та<footnote lang="cu">При́тч. гл. к҃є, ст. к҃ѳ.</footnote>. Въ се́мъ премꙋ́дрость, въ се́мъ <anchor type="page" number="1162"/> ра́зꙋмъ и҆ чꙋ́вство состоѧ́тъ, и҆́хже кромѣ̀ нижѐ внꙋ́треннїй на́шъ до́мъ зи́ждитисѧ мо́жетъ, нижѐ дх҃о́вное бога́тство со́брано бы́ти, по рече́нномꙋ: съ премꙋ́дростїю зи́ждетсѧ до́мъ и҆ съ ра́зꙋмомъ и҆справлѧ́етсѧ, и҆ съ чꙋ́вствїемъ и҆сполнѧ́ютсѧ сокрѡ́вища бога́тства<footnote lang="cu">Притч. гл. к҃д, ст. г҃ и҆ д҃.</footnote>. Сїѐ рече́сѧ и҆ тве́рдаѧ пи́ща и҆мꙋ́щихъ чꙋ́вствїѧ ѡ҆бꙋчє́нна до́лгимъ ᲂу҆че́нїемъ въ разсꙋжде́нїи добра́ же и҆ ѕла̀. Си́ми ᲂу҆̀бо ꙗ҆́вственнѣ показꙋ́етсѧ, ꙗ҆́кѡ ниеди́на без̾ дарова́нїѧ разсꙋжде́нїѧ добродѣ́тель соста́витисѧ, и҆лѝ тверда̀ до конца̀ пребы́ти мо́жетъ. Всѣ́хъ бо добродѣ́телей ма́терь и҆ храни́тельница є҆́сть разсꙋжде́нїе. Сїѐ ᲂу҆̀бо положе́нїе и҆ мнѣ́нїе а҆нтѡ́нїа, є҆мꙋ́же соединомы́сленни и҆ про́чїи ѻ҆тцы̀ бы́ша. Но да и҆ ѿ новѣ́йшихъ и҆ въ на̑ша времена̀ бы́вшихъ ᲂу҆каза́нїй ᲂу҆тверди́мъ положе́нїе ст҃а́гѡ а҆нтѡ́нїа. Воспомѧни́те и҆ вы̀ ста́рца и҆ро́на, и҆ ѻ҆каѧ́нное паде́нїе, є҆́же пострада̀ пре́жде ма́лыхъ си́хъ дне́й пред̾ ѻ҆чи́ма на́шима. Кі́имъ ѡ҆́бразомъ; посмѣѧ́нїемъ дїа́вола ѿ высоты̀ ѻ҆́ныѧ житїѧ̀ во глꙋбинꙋ̀ сме́рти сведе́сѧ. Сего́ бо по́мнимъ пѧтдесѧ́тъ лѣ́тъ въ пꙋсты́ни пребы́вша, вели́кꙋю жесто́кость житїѧ̀ и҆ крѣ́пкое воздержа́нїе стѧжа́вша, и҆ въ глꙋбоча́йшей пꙋсты́ни, па́че всѣ́хъ, и҆̀же здѣ̀, пребы́вша, и҆ ᲂу҆едине́нїе возлю́бльша. И҆ по толи́цѣхъ трꙋдѣ́хъ и҆ по́двизѣхъ порꙋ́ганъ ѿ дїа́вола, и҆ въ тѧгча́йшее паде́нїе поползнꙋ́всѧ, всѧ̑ и҆̀же въ пꙋсты́ни ѻ҆тцы̀ и҆ бра́тїю въ неꙋтѣ́шный пла́чь вве́рже. Не бы̀ сїѐ претерпѣ́лъ бы́хъ, а҆́ще бы бы́лъ ᲂу҆твержде́нъ разсꙋжде́нїѧ добродѣ́телїю, ꙗ҆́же наꙋчи́ла бы є҆го̀ не своемꙋ̀ по́мыслꙋ, но совѣ́тꙋ ѻ҆тє́цъ и҆ бра́тїй повинꙋ́тисѧ: толи́кѡ бо своемꙋ̀ по́мыслꙋ послѣ́дꙋѧ, поще́нїе и҆ ѿлꙋче́нїе ѿ человѣ̑къ люблѧ́ше, ꙗ҆́кѡ нижѐ въ пра́здникъ ст҃ы́ѧ па́схи прибы́ти въ це́рковь, да не прише́дъ въ собра́нїе и҆ со ѻ҆тцы̀ и҆ бра́тїею, ꙗ҆ды́й съ ни́ми кꙋ́пнѡ, понꙋжде́нъ бꙋ́детъ прїѧ́ти ѻ҆вощѝ, и҆лѝ и҆́но что̀, приноси́мое на трапе́зꙋ, и҆ возмни́тъ себѐ ѿпа́дша своегѡ̀ намѣ́ренїѧ и҆ пра́вила. Си́це ᲂу҆̀бо намно́зѣ свои́мъ хотѣ́нїемъ прельсти́всѧ, а҆́ггела, сатанина̀ прїе́мь, семꙋ̀ ꙗ҆́кѡ а҆́гг҃лꙋ свѣ́та поклони́сѧ: и҆́же повелѣ̀ <anchor type="page" number="1163"/> є҆мꙋ̀ въ полꙋ́нощи въ глꙋбоча́йшїй кла́дезь воврещѝ себѐ, да позна́етъ и҆скꙋ́сомъ, ꙗ҆́кѡ ника́коже каково́йлибо ᲂу҆жѐ бѣдѣ̀ подпаде́тъ, вели́кихъ ра́ди є҆гѡ̀ добродѣ́телей, и҆ бг҃оꙋго́дныхъ трꙋдѡ́въ. Се́й же не разсꙋди́въ по́мысломъ совѣщава́ющагѡ сїѧ̑, но помрачи́всѧ мы́слїю, вве́рже себѐ въ полꙋ́нощи въ кла́дезь. И҆ не по мно́зѣ, ᲂу҆вѣ́дѣвше бра́тїѧ слꙋчи́вшеесѧ, є҆два̀ со мно́гимъ трꙋдо́мъ возмого́ша є҆́ле жи́ва сꙋ́ща и҆звлещѝ є҆го̀. И҆ по и҆звлече́нїи жи́въ два̀ дни̑, въ тре́тїй ᲂу҆́мре, ѡ҆ста́вивъ бра́тїй и҆ ста́рцꙋ пафнꙋ́тїю пла́чь неꙋтѣ́шный: и҆́же человѣколю́бїемъ подви́гсѧ мно́гимъ, и҆ помѧнꙋ́въ мнѡ́гїѧ є҆гѡ̀ трꙋды̀, и҆ многочи́сленны лѣ́ты, ꙗ҆̀же въ пꙋсты́ни претерпѣ̀, не ѿлꙋчѝ є҆гѡ̀ ѿ поминове́нїѧ, и҆ приноше́нїѧ почи́вшихъ, ꙗ҆́кѡ да не причте́тсѧ къ ᲂу҆ме́ршымъ наси́льственнѡ. Что̀ рекꙋ̀ ѡ҆ ѻ҆́нѣхъ двꙋ́хъ бра́тѣхъ, и҆̀же пребыва́хꙋ ѡ҆б̾ ѻ҆́нъ по́лъ пꙋсты́ни ѳиваі́ды, и҆дѣ́же и҆ногда̀ блаже́нный а҆нтѡ́нїй пребыва́ше. Сі́и бо неразсꙋ́днымъ по́мысломъ подви́гшесѧ, взѧ́ша себѣ̀ мнѣ́нїе и҆дтѝ во внꙋ́треннѣйшꙋ пꙋсты́ню вели́кꙋ сꙋ́щꙋ, и҆ невоздѣ́ланнꙋ, сꙋ́ждше въ сами́хъ себѣ̀ не прїѧ́ти пи́щи ѿ человѣ́ка, а҆́ще не ю҆́же и҆̀мъ гдⷭ҇и чꙋдодѣ́йствꙋѧ пода́стъ. И҆ є҆гда̀ заблꙋжда́ющихъ ѻ҆́нѣхъ по пꙋсты́ни, и҆ и҆знемога́ющихъ гла́домъ, и҆здале́ча мазі́ки ᲂу҆зрѣ́ша, се́й же ꙗ҆зы́къ, ма́лѡ не всѣ́хъ ди́кихъ ꙗ҆зы́кѡвъ па́че ди́вїй и҆ жесточа́йшъ є҆́сть, преложи́вше ѿ бж҃е́ственнагѡ промышле́нїѧ, сро́днꙋю жесто́кость въ человѣколю́бїе, съ хлѣ́бы срѣто́ша и҆̀хъ: є҆ди́нъ ᲂу҆́бѡ ѿ предрече́нныхъ двꙋ́хъ бра́тѡвъ, разсꙋжде́нїю є҆мꙋ̀ прише́дшꙋ, съ ра́достїю и҆ благодаре́нїемъ воспрїѧ̀ хлѣ́бы, помы́сливъ, ꙗ҆́кѡ не бы̀ та́кѡ сі́и жесто́ки и҆ ди́вїи и҆ при́снѡ ра́дꙋющїисѧ ѡ҆ кро́ви человѣ́честѣй сострада́ли и҆̀мъ и҆знемо́гшымъ ᲂу҆жѐ, и҆ пи́щꙋ принеслѝ, а҆́ще бы не бг҃ъ подви́глъ и҆̀хъ на сїѐ. Дрꙋгі́й же пи́щꙋ ѿве́ргши, ꙗ҆́кѡ ѿ человѣ̑къ є҆мꙋ̀ принесе́ннꙋ, и҆ пребы́въ въ неразсꙋ́дномъ совѣ́тѣ, не́мощїю неѧде́нїѧ и҆́здше. А҆́ще ᲂу҆́бѡ въ нача́лѣ и҆ ѕѣлѡ̀ ѕлѣ̀ ѻ҆боѐ совѣща́вше, безслове́снꙋ и҆ ги́бельнꙋ мы́сль себѣ̀ прїѧ́ша, ѻ҆ба́че є҆ди́нъ, привше́дшꙋ є҆мꙋ̀ разсꙋжде́нїю, сїѐ, є҆́же де́рзостнѣ и҆ неразꙋми́вѣ ѡ҆предѣлѝ, до́брѣ <anchor type="page" number="1164"/> и҆спра́ви: дрꙋгі́й же въ неразꙋ́мномъ предпрїѧ́тїи пребы́въ, и҆ разсꙋжде́нїѧ кромѣ̀ ѡ҆брѣ́тшисѧ, сме́рть, ю҆́же гдⷭ҇ь ѿврати́ти восхотѣ̀ са́мъ себѣ̀ навлечѐ. Что́ же рекꙋ̀ и҆ ѡ҆ ѻ҆́номъ; є҆гѡ́же и҆́мѧ не хощꙋ̀ рещѝ, занѐ є҆щѐ жи́въ є҆́сть: и҆́же де́мѡна мно́гажды, ꙗ҆́кѡ а҆́гг҃ла воспрїи́мъ, и҆ ѿкровє́нїѧ ѿ негѡ̀ прїе́млѧй, и҆ свѣ́тъ ча́стѡ свѣ́щный въ ке́ллїи свое́й зрѧ́щи, послѣди́ же повелѣва́етъ є҆мꙋ̀ своего̀ сы́на сопребыва́юща є҆мꙋ̀ въ монастырѣ̀ въ же́ртвꙋ принестѝ бг҃ꙋ, ꙗ҆́кѡ ѿ сегѡ̀ ра́вныѧ патрїа́рхꙋ а҆враа́мꙋ че́сти сподо́битисѧ и҆мꙋ́щїй. Є҆гѡ́же совѣща́нїемъ толи́кѡ сведе́сѧ, ꙗ҆́кѡ дѣ́ломъ закла́нїе сы́на соверши́лъ бы, а҆́ще не бы̀ сегѡ̀ ᲂу҆зрѣ́въ сы́нъ кромѣ̀ ѻ҆бы́чаѧ но́жъ и҆з̾ѡстрѧ́юща, и҆ ᲂу҆́зы гото́влѧща, и҆́миже є҆го̀ ꙗ҆́кѡ всесожже́нїе свѧза́ти хотѧ́ше, бѣ́гствомъ спасе́нїе ᲂу҆лꙋчи́лъ. Мно́гѡ бы бы́ло пре́лесть ѻ҆́нꙋю месопота́мина повѣствова́ти, и҆́же толи́ко воздержа́нїе показа́въ, и҆ въ ке́ллїи заключе́нъ лѣ̑та мнѡ́га бы́въ, та́кѡ послѣдѝ дїа́вольскими ѿкрове́нїи и҆ сновидѣ́нїи посмѣ́ѧнъ бы́сть, ꙗ҆́кѡ по толи́цѣхъ трꙋдѣ́хъ, и҆ добродѣ́телехъ, и҆́миже всѧ̑ та́мѡ сꙋ́щыѧ и҆́ноки превосходѧ́ше, во і҆ꙋде́йство и҆ ѡ҆брѣ́занїе впадѐ. И҆́бо хотѧ́й є҆го̀ дїа́волъ прельсти́ти, мно́гажды ꙗ҆влѧ́ше є҆мꙋ̀ и҆́стиннаѧ сновидѣ̑нїѧ: да си́ми благопрїѧ́тнꙋ сотвори́тъ, ю҆́же хотѧ́ше, напослѣ́докъ предложи́ти є҆мꙋ̀, пре́лесть, показꙋ́етъ ᲂу҆́бѡ є҆мꙋ̀ во є҆ди́нꙋ но́щь наро́дъ хрїстїа́нскїй со а҆по́столы и҆ мꙋ́ченики: мра́ченъ и҆ всѧ́кагѡ сра́ма преиспо́лненъ, и҆ въ ско́рби и҆ пла́чѣ и҆ста́ѧвшїй: и҆ вопрекѝ і҆ꙋде́йскїй наро́дъ съ мѡѷсе́емъ и҆ проро́ки свѣ́тлымъ ѻ҆гне́мъ ѡ҆сїѧва́емый, и҆ въ ра́дости и҆ весе́лїи пребыва́ющїй: совѣща̀ преле́стникъ, ꙗ҆́кѡ а҆́ще хо́щетъ блаже́нства и҆ ра́дости наро́да і҆ꙋде́йскагѡ причасти́тисѧ, ѡ҆брѣ́занїе є҆мꙋ̀ прїѧ́ти: є҆́же ᲂу҆́бѡ прельще́нъ и҆ сотворѝ. Ꙗ҆́вѣ ᲂу҆̀бо ѿ всѣ́хъ рече́нныхъ, ꙗ҆́кѡ не бы̀ та́кѡ ѻ҆каѧ́ннѡ и҆ бѣ́днѡ ѡ҆смѣ́ѧни бы́ша рече́нши всѝ, а҆́ще бы дарова́нїе разсꙋжде́нїѧ бы́ша стѧжа́ли. На сїѧ̑ ге́рманъ речѐ: и҆ но́выми ᲂу҆каза́нїи, и҆ положе́нїи дре́внихъ ѻ҆тє́цъ дово́льнѡ показа́сѧ разсꙋжде́нїю и҆сто́чникомъ и҆ ко́ренемъ и҆ главо́ю и҆ сою́зомъ бы́ти всѣ́хъ добродѣ́телей. Но кі́имъ ѡ҆́бразомъ мо́жетъ <anchor type="page" number="1165"/> то̀ стѧжа́ти, жела́емъ наꙋчи́тисѧ: и҆ ка́кѡ ᲂу҆разꙋмѣ́ти и҆́стинное и҆ є҆́же ѿ бг҃а разсꙋжде́нїе и҆ лжеиме́нное и҆ притво́рное, дїа́вольское; Тогда̀ а҆́вва мѡѷсе́й речѐ: и҆́стинное разсꙋжде́нїе не прихо́дитъ, а҆́ще не ѿ и҆́стиннагѡ смире́нїѧ, да не то́чїю ꙗ҆̀же твори́мъ, но и҆ ꙗ҆̀же помышлѧ́емъ, ѿкрыва́емъ ѻ҆тцє́мъ: и҆ да ни въ че́мъ же своемꙋ̀ по́мыслꙋ вѣ́рꙋемъ, но и҆ во все́мъ словесє́мъ ста́рєцъ да послѣ́дꙋемъ, и҆ ѻ҆но̀ бы́ти добро̀ вѣ́рꙋемъ, є҆́же а҆́ще ѻ҆нѝ и҆скꙋ́сѧтъ. Сїе́ же дѣ́ланїе не то́чїю и҆́стиннымъ разсꙋжде́нїемъ и҆ пра́вымъ пꙋте́мъ и҆́нока невреди́ма пребыва́ти ᲂу҆строѧ́етъ, но и҆ ѿ всѣ́хъ сѣ́тей дїа́вольскихъ безвре́дна того̀ сохранѧ́етъ. Не возмо́жно бо є҆́сть сꙋдо́мъ и҆ совѣ́томъ предꙋспѣ́вшихъ свою̀ ᲂу҆правлѧ́ющемꙋ жи́знь, пре́лестїю бѣсо́вскою па́сти: и҆́бо и҆ пре́жде не́же сподо́битисѧ комꙋ̀ да́ра разсꙋжде́нїѧ, са́мо то̀ є҆́же ꙗ҆влѧ́ти и҆ ѿкрыва́ти ѕлы̑ѧ по́мыслы ѻ҆тцє́мъ, ᲂу҆вѧда́етъ ѻ҆́ныѧ, и҆ немощнѣ́йшыѧ твори́тъ. Ꙗ҆́коже бо ѕмі́й ѿ те́мныѧ норы̀ и҆знесе́нный на свѣ́тъ, тщи́тсѧ бѣ́гство ᲂу҆потреби́ти и҆ сокры́тїе: та́кѡ и҆ лꙋка̑выѧ по́мыслы и҆зрѧ́днѣйшею и҆́сповѣдїю и҆ и҆зглаго́ланїемъ ꙗ҆вле́ни бы́вше, тща́тсѧ бѣжа́ти ѿ человѣ́ка: и҆ да добродѣ́тель сїю̀ и҆звѣ́стнѣе и҆ ѿ примѣ́ра ᲂу҆вѣ́сте, а҆́ввы серапїѡ́на дѣ́ло, є҆́же то́й приходѧ́щымъ пред̾ѡхране́нїѧ ра́ди произносѧ́ше ча́стѡ, повѣ́мъ. Глаго́лаше бо та́кѡ: є҆гда̀ бѣ́хъ ю҆нѣ́йшїй, сопребыва́хъ со а҆́ввою мои́мъ, и҆ ꙗ҆́коже ꙗ҆до́хомъ воста́въ ѿ трапе́зы, по дѣ́йствꙋ бѣсо́вскомꙋ крадѧ́хъ пакса́мъ, и҆ сего̀ ꙗ҆дѧ́хъ ѻ҆́тай а҆́ввы моегѡ̀. Ꙗ҆́коже ᲂу҆́бѡ пребыва́хъ сїѐ творѧ́й вре́мѧ нема́ло, воз̾ѡблада́нъ бы́въ не мого́хъ побѣди́ти, то́чїю ѡ҆сꙋжда́емь бы́хъ ѿ своеѧ̀ со́вѣсти, ста́рцꙋ же стыдѧ́хсѧ рещѝ. Слꙋчи́сѧ же по смотре́нїю человѣколю́бца бг҃а бра́тїи нѣ́коей прїитѝ къ ста́рцꙋ по́льзы ра́ди, и҆ вопроси́ша є҆го̀ ѡ҆ свои́хъ по́мыслѣхъ. Ѿвѣща́ же ста́рецъ: ꙗ҆́кѡ ничесо́же та́кѡ вреди́тъ и҆́ноки, и҆ радостотвори́тъ бѣ́сы, ꙗ҆́кѡже таи́ти своѧ̑ по́мыслы ѿ дꙋхо́вныхъ ѻ҆тє́цъ, глаго́лаше же и҆̀мъ и҆ ѡ҆ воздержа́нїи. Си̑мъ же глаго́лємымъ въ себѐ прише́дъ и҆ помы́сливъ, ꙗ҆́кѡ бг҃ъ ѿкры̀ ста́рцꙋ согрѣшє́нїѧ моѧ̑: ᲂу҆мили́всѧ нача́хъ пла́кати, и҆ и҆зверго́хъ <anchor type="page" number="1166"/> пакса́мъ ѿ нѣ́дра моегѡ̀, є҆го́же ѕлѣ̀ прїѡбыко́хъ кра́сти: ве́ргнꙋвъ же себѐ на зе́млю, проси́хъ проще́нїѧ ѡ҆ проше́дшихъ, и҆ моли́твы ѡ҆ ᲂу҆твержде́нїи бꙋ́дꙋщихъ. Тогда̀ глаго́ла ста́рецъ: ча́до, свободи́ло тѧ̀ и҆ мнѣ̀ молча́щꙋ и҆сповѣ́данїе твоѐ, и҆ ᲂу҆ѧзвлѧ́ющаго тѧ̀ бѣ́са молча́нїемъ, и҆зре́кши ꙗ҆̀же въ тебѣ̀ закла́лъ є҆сѝ, є҆го́же да́же до ны́нѣ ѡ҆блада́ти тобо́ю сотвори́лъ є҆сѝ, ни противꙋглаго́лѧ, ни ѡ҆блича́ѧ є҆гѡ̀: не ктомꙋ̀ ᲂу҆жѐ ѿ ны́нѣ мѣ́сто и҆мѣ́ти бꙋ́детъ въ тебѣ̀, ѿ се́рдца твоегѡ̀ въ ꙗ҆вле́нїе и҆зведе́нъ бы́въ. Є҆ще́ же не сконча̀ ста́рецъ глаго́лѧ, и҆ сѐ дѣ́йствїе ви́дѣно бы́сть, ꙗ҆́кѡ свѣща̀ ѻ҆́гненна и҆звлека́емаѧ ѿ нѣ́дра моегѡ̀, и҆ и҆спо́лни до́мъ ѕлово́нїѧ, ꙗ҆́коже непщева́ти присꙋ́щымъ, ꙗ҆́кѡ мно́жество жꙋ́пела є҆́сть горѧ́щее. Тогда̀ ᲂу҆́бѡ речѐ ста́рецъ: сѐ мои́хъ слове́съ и҆ твоегѡ̀ свобожде́нїѧ подадѐ гдⷭ҇ь ᲂу҆каза́нїе бы́вшихъ зна́менїемъ. Та́кѡ ᲂу҆̀бо ѿстꙋпѝ ѿ менѐ и҆́сповѣдїю стра́сть чревобѣ́сїѧ и҆ дїа́вольское дѣ́йствїе ѻ҆́но, ꙗ҆́коже ктомꙋ̀ нижѐ въ мы́сль мнѣ̀ прїитѝ такова́гѡ жела́нїѧ. Сѐ ᲂу҆̀бо и҆ ѿ рече́нныхъ ѿ а҆́ввы серапїѡ́на наꙋча́емсѧ, ꙗ҆́кѡ тогда̀ сподоблѧ́емсѧ дарова́нїѧ и҆́стиннагѡ разсꙋжде́нїѧ, є҆гда̀ не сꙋди́щꙋ мы́сли своеѧ̀ повѣрѧ́ти и҆́мамы, но ᲂу҆че́нїю и҆ и҆з̾ѡбраже́нїю ѻ҆тє́цъ. И҆́бо не и҆нѣ́мъ поро́комъ си́це дїа́волъ по стремни́намъ несе́тъ и҆́нока, ꙗ҆́коже си́мъ, дабы̀ повинꙋ́ти є҆го̀ ѿмета́ти совѣ̑тованїѧ ѻ҆тє́цъ, своемꙋ́ же послѣ́довати мнѣ́нїю, и҆ свое́й во́ли. Подоба́ше же на́мъ и҆ ѿ человѣ́ческихъ хꙋдо́жествъ и҆ зна́нїй примѣ́ры прїе́млющымъ нака́зоватисѧ. А҆́ще бо сїѧ̑ и҆ рꙋка́ма ѡ҆сѧза́юще, и҆ ѻ҆чи́ма ви́дѧще, и҆ ᲂу҆ши́ма слы́шаше, са́ми ѿ себѐ и҆спра́вити не мо́жемъ: но тре́бꙋемъ до́брѣ ᲂу҆ча́щагѡ и҆ ᲂу҆правлѧ́ющагѡ: ка́кѡ не безꙋ́мно дх҃о́вномꙋ хꙋдо́жествꙋ, всѣ́хъ хꙋдо́жествъ трꙋднѣ́йшемꙋ, непщева́ти не тре́бовати ᲂу҆чи́телѧ; є҆́же и҆ неви́димо, и҆ сокрове́нно є҆́сть, и҆ є҆ди́ною чистото́ю се́рдца зри́мо: сегѡ̀ хꙋдо́жества неимѣ́нїе, не привре́меннꙋ тщетꙋ̀, но дꙋшѝ поги́бель ражда́етъ и҆ сме́рть вѣ́чнꙋ. Ге́рманъ речѐ: и҆звѣ́тъ на́мъ стыда̀ и҆ прикры́тїе привре́дныѧ боѧ́зни ражда́ти ѡ҆бы́че, ꙗ҆́кѡ мно́гажды нѣ́цыи ѿ ѻ҆тє́цъ слы́шавше ѿ бра́тїи по́мыслы, не то́чїю си́хъ <anchor type="page" number="1167"/> не и҆сцѣли́ша, но и҆ ᲂу҆кори́ша и҆̀хъ, и҆ въ ѿча́ѧнїе вверго́ша: ꙗ҆́коже бо и҆ мы̀ са́ми сїѐ ᲂу҆вѣ́дѣхомъ слꙋ́чшеесѧ въ частѧ́хъ сѷрі́и. Бра́тъ бо нѣ́кїй нѣ́коемꙋ и҆з̾ сꙋ́щихъ та́мѡ ста́рєцъ и҆зречѐ своѧ̑ по́мыслы со всѧ́кою простото́ю и҆ и҆́стиною не стыждѧ́сѧ ѡ҆бнажи́въ та̑йнаѧ своегѡ̀ се́рдца. Ѻ҆́нъ же а҆́бїе ᲂу҆слы́шавъ, нача́тъ негодова́ти, и҆ смꙋща́тисѧ проти́вꙋ бра́та, ᲂу҆корѧ́ѧ є҆го̀ ѡ҆ таковы́хъ ѕлы́хъ по́мыслѣхъ, ꙗ҆́кѡ ѿ сегѡ̀ мнѡ́гимъ ѡ҆ се́мъ слы́шавшымъ стыди́тисѧ и҆звѣщава́ти своѧ̑ по́мыслы ста́рцємъ. А҆́вва мѡѷсе́й речѐ: добро̀ ᲂу҆̀бо є҆́сть, ꙗ҆́коже предрѣ́хъ, не таи́ти своѧ̑ по́мыслы ѿ ѻ҆тє́цъ: ѻ҆ба́че не кі́имлибо глаго́лати, но ста́рцємъ дх҃ѡ́внымъ и҆ разсꙋжде́нїе и҆мꙋ́щымъ и҆звѣщава́ти, не лѣ́тъ ра́ди посѣдѣ́вшымъ: поне́же мно́гїе на во́зрастъ ста́рости зрѧ́ще, и҆ своѧ̑ по́мыслы и҆зре́кше, вмѣ́стѡ врачевства̀ неискꙋ́сствомъ слы́шащихъ въ ѿча́ѧнїе впадо́ша. Бѣ́ бо нѣ́кїй ѿ бра́тїй ѕѣлѡ̀ тщали́въ, и҆ ѕѣлѡ̀ ѿ бѣ́са блꙋ́днагѡ стꙋжа́емь, прїи́де къ нѣ́коемꙋ ста́рцꙋ, и҆ возвѣстѝ є҆мꙋ̀ своѧ̑ по́мыслы: ѻ҆́нъ же ᲂу҆слы́шавъ неискꙋ́сенъ сы́й, негодꙋ́ѧ, ѻ҆каѧ́нна глаго́лаше бы́ти бра́та, и҆ недосто́йна и҆́ноческагѡ ѡ҆́браза, ꙗ҆́кѡ таковы̑ѧ прїи́мша по́мыслы. Сїѧ̑ ᲂу҆слы́шавъ бра́тъ ѿча́ѧвсѧ, и҆ ѡ҆ста́вивъ свою̀ ке́ллїю, въ мі́ръ возврати́сѧ. По бж҃їю же смотре́нїю срѣта́етъ є҆го̀ а҆́вва а҆поллѡ́съ ѿ ста́рєцъ и҆скꙋ́снѣйшїй: и҆ ви́дѧ є҆го̀ смꙋще́нна, и҆ ѕѣлѡ̀ дрѧ́хла, вопросѝ є҆го̀, глаго́лѧ: ча́до! ка́ѧ вина̀ толи́кїѧ ско́рби; Ѻ҆́нъ же въ нача́лѣ ѿ мно́гагѡ ᲂу҆ны́нїѧ ничесо́же ѿвѣща̀. Послѣди́ же мно́гѡ моли́мь бы́въ ѿ ста́рца, ꙗ҆́же съ ни́мъ бы̑вшаѧ и҆зречѐ, глаго́лѧ: ꙗ҆́кѡ по́мыслы мно́гажды стꙋжа́ютъ мѝ, и҆ ше́дъ повѣ́дахъ нѣ́коемꙋ ста́рцꙋ, и҆ по сло́вꙋ є҆гѡ̀ нѣ́сть мѝ спасе́нїѧ наде́жды: ѿча́ѧвсѧ ᲂу҆́бѡ ѿхожꙋ̀ въ мі́ръ. Сїѧ̑ ѻ҆те́цъ а҆поллѡ́съ ᲂу҆слы́шавъ, мно́го молѧ́ше и҆ ᲂу҆вѣщава́ше бра́та глаго́лѧ: не диви́сѧ, ча́до, нижѐ ѿчаѧва́йсѧ. А҆́зъ бо въ толи́цѣмъ во́зрастѣ и҆ сѣди́нѣ сы́й, ѕѣлѡ̀ ѿ си́хъ по́мыслѡвъ стꙋжа́юсѧ. Не ѿчаѧва́йсѧ ᲂу҆́бѡ ѡ҆ толи́цѣмъ раждеже́нїи, є҆́же не толи́кѡ человѣ́ческимъ тща́нїемъ врачꙋ́етсѧ, є҆ли́кѡ бж҃їимъ человѣколю́бїемъ: то́чїю послꙋ́шай мѧ̀ дне́сь, и҆ возврати́сѧ <anchor type="page" number="1168"/> въ ке́ллїю твою̀: сотвори́ же бра́тъ си́це. И҆ ѿше́дъ ѿ негѡ̀ а҆́вва а҆поллѡ́съ, и҆́де въ ке́ллїю къ запрети́вшемꙋ бра́та ста́рцꙋ, и҆ ста́въ внѣ̀, молѝ бг҃а со слеза́ми глаго́лѧ: гдⷭ҇и! и҆скꙋшє́нїѧ по́льзы ра́ди наводѧ́й, ѡ҆братѝ бра́нь бра́та на сего̀ ста́рца: да и҆скꙋ́сомъ въ ста́рости свое́й наꙋ́читсѧ, и҆́мже въ до́лгомъ вре́мени не наꙋчи́сѧ, ꙗ҆́кѡ да состра́ждетъ ра́тꙋємымъ. Є҆гда́ же моли́твꙋ сконча̀, зри́тъ є҆ѳїо́па стоѧ́ща бли́зъ ке́ллїи, и҆ стрѣ́лы пꙋща́юща на ста́рца: ѿ ни́хже ᲂу҆ѧ́звленъ а҆́ки ѿ пїѧ́нства сѣ́мѡ и҆ ѻ҆ва́мѡ ѡ҆браща́шесѧ, не могі́й же терпѣ́ти, и҆зше́дъ и҆з̾ ке́ллїи, тѣ́мже пꙋте́мъ, и҆́мже и҆ мла́дшїй, въ мі́ръ и҆дѧ́ше. А҆́вва же а҆поллѡ́съ разꙋмѣ́въ бы́вшее, срѣ́те є҆го̀, глаго́лѧ: ка́мѡ и҆́деши; Ка́ѧ же вина̀ ѡ҆б̾е́млющагѡ тѧ̀ смꙋще́нїѧ сегѡ̀; Оу҆вѣ́дѣвъ же, ꙗ҆́кѡ позна̑на сꙋ́ть ꙗ҆̀же ѡ҆ не́мъ ст҃о́мꙋ, стыда̀ ра́ди ничесо́же глаго́лаше. Рече́ же є҆мꙋ̀ а҆́вва а҆поллѡ́съ: возврати́сѧ въ ке́ллїю твою̀, и҆ ктомꙋ̀ ᲂу҆разꙋмѣ́й не́мощь твою̀: и҆ и҆мѣ́й и҆лѝ непозна́нна себѐ бы́ти ѿ дїа́вола, и҆лѝ презрѣ́нна: занѐ не сподо́билсѧ є҆сѝ, ꙗ҆̀же проти́вꙋ негѡ̀ бра́ни. Что̀ глаго́лю бра́ни; Прираже́нїѧ є҆гѡ̀ ни до є҆ди́нагѡ днѐ понестѝ возмо́глъ є҆сѝ. Сїе́ же тебѣ̀ слꙋчи́сѧ, ꙗ҆́кѡ ю҆нѣ́йша ѿ ѻ҆́бщагѡ врага̀ ра́тꙋема прїѧ́въ, вмѣ́стѡ є҆́же на по́двигъ поѡщрѧ́ти є҆го̀, въ ѿча́ѧнїе вве́рглъ є҆сѝ: не помы́сливъ премꙋ́дрое ѻ҆́ное заповѣ́данїе глаго́лющее: и҆зба́вити ведо́мыхъ на сме́рть, и҆ и҆скꙋпи́ти ᲂу҆быва́емыхъ не пощади́ши. Но нижѐ при́тчꙋ сп҃си́телѧ на́шегѡ глаго́лющꙋю: тро́сти сокрꙋше́нны не прело́миши, и҆ ле́на вне́мшасѧ не ᲂу҆гаси́ши<footnote lang="cu">Матѳ. гл. в҃і, ст. к҃.</footnote>. Никто́же бо вра̑жїѧ снестѝ возмо́глъ бы навѣ́ты, нижѐ горѧ́щее є҆стества̀ раждеже́нїе ᲂу҆гаси́ти, а҆́ще бы не бж҃їѧ благода́ть сохранѧ́ла человѣ́ческꙋю не́мощь. Тѣ́мже и҆спо́лнившꙋсѧ є҆́же ѡ҆ на́съ спаси́тельномꙋ семꙋ̀ смотре́нїю ѻ҆́бщими моли́твами бг҃а мо́лимъ, ꙗ҆́кѡ да на тѧ̀ пꙋще́нный би́чь ѿведе́тъ. Ѻ҆́нъ бо сокрꙋша́тисѧ твори́тъ, и҆ па́ки возставлѧ́етъ: поразѝ, и҆ рꙋ́цѣ є҆гѡ̀ и҆сцѣли́ша: смирѧ́етъ и҆ вы́ситъ: мертви́тъ и҆ живи́тъ: низво́дитъ во а҆́дъ, и҆ возво́дитъ. Сїѧ̑ ре́къ, и҆ помоли́всѧ, а҆́бїе ѿ наведе́нныѧ є҆мꙋ̀ <anchor type="page" number="1169"/> бра́ни и҆зба́ви: совѣ́това є҆мꙋ̀ проси́ти ѿ бг҃а, да да́стсѧ є҆мꙋ̀ ѧ҆зы́къ ᲂу҆че́нїѧ, є҆́же разꙋмѣ́ти во вре́мѧ, є҆гда̀ подоба́етъ рещѝ сло́во. Ѿ всѣ́хъ ᲂу҆́бѡ рече́нныхъ наꙋча́емсѧ, ꙗ҆́кѡ не и҆́нъ ѡ҆брѧ́щетсѧ пꙋ́ть спасе́нїѧ непреткнове́ненъ, ꙗ҆́коже и҆звѣщава́ти по́мыслы своѧ̑ разсꙋди́тельнѣйшымъ ѻ҆тцє́мъ, и҆ ѿ си́хъ къ добродѣ́тели ᲂу҆правлѧ́ємымъ бы́ти, а҆ не по́мыслꙋ своемꙋ̀ и҆ разсꙋжде́нїю послѣ́довати. Ниже́ бо а҆́ще бы по слꙋ́чаю слꙋчи́лосѧ комꙋ̀ бы́ти ᲂу҆ є҆ди́нагѡ ста́рца простѣ́йша, и҆лѝ ᲂу҆ не мно́гихъ неискꙋ́сныхъ, ра́ди сегѡ̀ подоба́етъ бѣ́гати, и҆звѣщава́ти по́мыслы своѧ̑ и҆скꙋ́снѣйшымъ ѻ҆тцє́мъ и҆ презира́ти преда́нїе пре́дкѡвъ. Ꙗ҆́кѡ бо и҆ ті́и не са́ми ѿ себѐ дви́жими, но ѿ бг҃а и҆ бж҃е́ственныхъ писа́нїй преда́ша послѣ́днемꙋ ро́дꙋ вопроша́ти пред̾ꙋспѣ́вшихъ. Мо́щно є҆́сть и҆ ѿ и҆ны́хъ мно́гихъ въ бг҃одꙋхнове́нномъ писа́нїи ѡ҆брѣта́емыхъ наꙋчи́тисѧ: и҆зрѧ́днѣе же и҆ ѿ по́вѣсти, ꙗ҆́же ѡ҆ ст҃ѣ́мъ самꙋи́лѣ, и҆́же ѿ младе́нчества возложе́нъ бы́въ бг҃ови ма́терїю, и҆ сподо́бивсѧ бж҃е́ственныѧ бесѣ́ды, не вѣ́рова своемꙋ̀ по́мыслꙋ, но є҆ди́ною и҆ два́жды зва́нъ бы́въ ѿ бг҃а, востека́етъ ко ста́рцꙋ и҆лїю̀, и҆ ᲂу҆че́нїемъ тогѡ̀ ѡ҆бразꙋ́етсѧ, и҆ наставлѧ́етсѧ, ка́кѡ подоба́етъ ѿвѣщава́ти бг҃ови: и҆ є҆го́же свои́мъ зва́нїемъ досто́йна себѐ бг҃ъ сꙋдѝ, семꙋ̀ хо́щетъ ѡ҆бразова́нїемъ и҆ повелѣ́нїемъ ста́рца наꙋче́нꙋ бы́ти, ꙗ҆́кѡ ѿ негѡ̀ си́рѣчь ко смире́нїю наста́витисѧ и҆мꙋ́щꙋ. И҆ па́ѵла та́кожде собо́ю призыва́ѧ и҆ предразглаго́льствꙋѧ хрⷭ҇то́съ, могі́й а҆́бїе ѿве́рсти ѻ҆́чи є҆гѡ̀, и҆ соверше́нства пꙋ́ть сказа́ти, ко а҆на́нїи посыла́етъ, и҆ ѿ негѡ̀ повелѣва́етъ наꙋчи́тисѧ пꙋтѝ и҆́стины, глаго́лѧ: воста́ни, вни́ди во гра́дъ, и҆ та́мѡ рече́тсѧ тѝ, что̀ тѝ подоба́етъ твори́ти<footnote lang="cu">Дѣѧ́н. гл. ѳ҃, ст. ѕ҃.</footnote>: ᲂу҆ча́ ны си́ми пꙋтево́дствꙋ пред̾ꙋспѣ́вшихъ послѣ́довати: да не когда̀ ѡ҆ па́ѵлѣ до́брѣ глаго́ланное, ѕлѣ̀ разꙋмѣ́емое, примѣ́ръ къ самонра́вїю бꙋ́детъ пото́мственномꙋ ро́дꙋ, комꙋ́ждо хотѧ́щꙋ подо́бнѣ па́ѵлꙋ ѿ бг҃а, а҆ не ѿ ѻ҆тє́цъ на и҆́стинꙋ наставлѧ́тисѧ. А҆ ꙗ҆́кѡ сїѧ̑ та́кѡ сꙋ́ть, мо́щно є҆́сть не ѿ рече́нныхъ то́чїю наꙋчи́тисѧ, но и҆ ѿ тѣ́хъ, ꙗ҆̀же дѣ́лы самѣ́ми показа̀ <anchor type="page" number="1170"/> се́й а҆по́столъ, въ ни́хже пи́шетъ, глаго́лѧ: Ꙗ҆́кѡ взыдо́хъ во і҆ерꙋсали́мъ соглѧда́ти петра̀ и҆ і҆а́кѡва, и҆ предложи́хъ и҆̀мъ благовѣствова́нїе, є҆́же проповѣ́дꙋю, да не ка́кѡ вотщѐ текꙋ̀, и҆лѝ теко́хъ, а҆́ще и҆ споспѣшествова́вшей є҆мꙋ̀ благода́ти ст҃а́гѡ дх҃а си́лою зна́менїй, ꙗ҆̀же творѧ́ше<footnote lang="cu">Гала́т. гл. а҃, ст. и҃і, и҆ гл. в҃, ст. в҃.</footnote>. Кто̀ ᲂу҆́бѡ си́це го́рдъ, и҆ кичли́въ є҆́сть, да по своемꙋ̀ мнѣ́нїю и҆ разꙋмѣ́нїю хо́дитъ, є҆гда̀ сосꙋ́дъ и҆збра́нный, ꙗ҆́кѡ тре́боваше са́мъ совѣ́та ѿ пре́днихъ є҆гѡ̀ а҆по́стѡлъ, и҆сповѣ́даетъ. Ꙗ҆́вѣ ᲂу҆́бѡ си́ми доказа́сѧ, ꙗ҆́кѡ никомꙋ́же пꙋ́ть соверше́нства гдⷭ҇ь ѿкрыва́етъ, то́чїю дх҃о́вными ѻ҆тцы̀ на ѻ҆́ный наставлѧ́ємымъ. Ꙗ҆́коже и҆ проро́къ глаго́летъ: вопросѝ ѻ҆тца̀ твоего̀, и҆ возвѣсти́тъ тебѣ̀, ста́рцы твоѧ̑, и҆ рекꙋ́тъ тебѣ̀<footnote lang="cu">є҃ Мѡѷс. гл. л҃в, ст. з҃.</footnote>. Все́ю ᲂу҆̀бо си́лою и҆ всѧ́цѣмъ тща́нїемъ благо́е разсꙋжде́нїѧ дарова́нїе въ себѣ̀ до́лжни є҆смы̀ стѧжа́ти, є҆́же возмо́жетъ ны̀ ѿ ѻ҆боегѡ̀ преизли́шества невреди́мы сохрани́ти. И҆́бо, ꙗ҆́коже глаго́лютъ ѻ҆тцы̀, кра́йнѡсти ѻ҆бою̀ странꙋ̀ ра́внѡ вредѧ́тъ: и҆ и҆збы́токъ поста̀, и҆ насыще́нїе чре́ва, и҆ безмѣ́рїе бдѣ́нїѧ, и҆ сы́тость сна̀, и҆ прѡ́чаѧ и҆збы́точєствїѧ. И҆́бо ᲂу҆вѣ́дѣхомъ нѣ́кихъ чревобѣ́сїемъ ᲂу҆́бѡ не побѣжде́нныхъ, безмѣ́рнымъ же посто́мъ низве́рженныхъ, и҆ къ то́йже стра́сти чревобѣ́сїѧ попо́лзшихсѧ за приходѧ́щꙋю ѿ безмѣ́рнагѡ поста̀ не́мощь. И҆ а҆́зъ бо по́мню и҆ногда̀ таково̀ нѣ́что себѐ пострада́вша, и҆ на толи́цѣ воздержа́всѧ, ꙗ҆́коже мѝ забы́ти жела́нїѧ пи́щи: и҆ два̀ и҆ трѝ дни̑ пребыва́ющꙋ мѝ без̾ снѣ́ди, и҆ нижѐ ѿню́дъ пи́щи жела́ющꙋ, а҆́ще бы не бы́ша и҆ні́и къ то́й мѧ̀ побꙋди́ли. И҆ па́ки ѿ ѻ҆́чїю моє́ю, навѣ́томъ дїа́волимъ, та́кѡ со́нъ ѿстꙋпѝ, ꙗ҆́кѡ на мно́жайшы но́щи без̾ сна̀ пребыва́ѧ, моли́хъ гдⷭ҇а ма́лѡ сна̀ прїѧ́ти мѝ, и҆ тѧжча́е бѣ́дствовахъ безмѣ́рнагѡ ра́ди неѧде́нїѧ и҆ бдѣ́нїѧ, не́жели чревоѡб̾ѧде́нїѧ ра́ди и҆ и҆сполне́нїѧ сна̀. Таковы́ми и҆ толи́кими ᲂу҆че́нїи на́съ ст҃ы́й мѡѷсе́й возвеселѝ, ꙗ҆́коже на́мъ воспо́льзовавшымсѧ сла́вити гдⷭ҇а, толи́кꙋ премꙋ́дрость подаю́щаго боѧ́щымсѧ є҆гѡ̀. Є҆мꙋ́же подоба́етъ че́сть, и҆ держа́ва во вѣ́ки, а҆ми́нь.</p>
<anchor type="page" number="1171"/>
<p>Преподо́бномꙋ ні́лꙋ ѻ҆те́чество бѣ̀ кѡнстантїнопо́ль, наста́вникъ же бж҃е́ственный златоꙋ́стъ. Лѣ́то же, въ не́же процвѣтѐ, четы́реста четы́редесѧть второ́е. Бл҃горо́дствомъ и҆ бога́тствомъ и҆з̾ѡби́ловаше мно́гимъ, и҆ предсѣда́тель поста́вленъ бы́сть ѻ҆те́чества. Но та́же всѧ̑ ѡ҆ста́вивъ, и҆ прише́дъ въ сїна́йскꙋю го́рꙋ, по́стническое и҆збра̀ житїѐ. Мно́гъ же сы́й въ мꙋ́дрости и҆ внѣ́шней и҆ дх҃о́внѣй, разли́чнаѧ писа́нїѧ ѡ҆ста́ви дх҃о́вныѧ мꙋ́дрости, и҆ неизрече́нныѧ благода́ти и҆спо́лнєннаѧ. Ѿ ни́хже мы̀ по ѡ҆́бразꙋ пчелы̀, собра́вше ѡ҆ моли́твѣ сло́во, на сто̀ пѧтдесѧ́тъ трѝ главы̑ раздѣле́нное, и҆ надписа́нїе ѡ҆ по́стническомъ по́двигѣ и҆мꙋ́щее: си́ми ꙗ҆́кѡ нѣ́кїими пче́льными со́тами чтꙋ́щихъ ᲂу҆чрежда́емъ. Ме́да бо вои́стиннꙋ и҆ а҆мвро́сїи, и҆ не́ктара сла́дость и҆сточа́ютъ, и҆ многоѻби́льныѧ по́льзы и҆з̾ѧвлѧ́ютъ пло́дъ. Оу҆помина́етъ ѡ҆ се́мъ и҆ премꙋ́дрѣйшїй фѡ́тїй въ чте́нїи с҃а, на страни́цѣ сѯ҃ѕ, си́це глаго́лѧ: и҆ ні́ла мона́ха сло́во прочтено̀, на сто̀ пѧтдесѧ́тъ трѝ главы̑ раздѣлѧ́ющеесѧ. Въ си́хъ бж҃е́ственный мꙋ́жъ и҆з̾ѧвлѧ́етъ мл҃твы ѡ҆́бразъ. Мнѡ́га же и҆ и҆́на сꙋ́ть достохва̑льнаѧ є҆гѡ̀ въ дѣла́хъ соверше́нство, и҆ въ словесѣ́хъ си́лꙋ свидѣ̑тельствꙋющаѧ.</p>
<footer/>
</document>
