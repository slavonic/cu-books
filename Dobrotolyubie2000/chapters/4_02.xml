<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="786"/>
<p>Блаже́ннагѡ і҆ѡа́нна карпаѳі́йскагѡ, сло́во по́стническо и҆ ѕѣлѡ̀ ᲂу҆тѣ́шительно къ побꙋди́вшымъ и҆̀ ѿ і҆нді́и и҆́нокѡмъ.</p>
<p>Никогда́же да восхо́щеши па́че и҆́нока, мїрѧни́на ᲂу҆блажи́ти, и҆мꙋ́ща женꙋ̀ и҆ дѣ́ти, и҆ ра́дꙋющасѧ за є҆́же благотвори́ти мно́зѣмъ и҆ и҆з̾ѻби́льнѡ ми́лостыню дѣ́лати, и҆ ѿню́дъ нижѐ ѿ бѣсѡ́въ и҆скꙋша́тисѧ, вмѣнѧ́ѧ себѐ ѿ ѻ҆́нагѡ бы́ти ме́ньша во бл҃гоꙋгожде́нїи бж҃їи. Нижѐ ѡ҆каѧва́й себѐ ꙗ҆́кѡ погиба́ющь. Не глаго́лю бо, ꙗ҆́кѡ непоро́чнѡ живе́ши, терпѧ̀ во и҆́ноцѣхъ, но а҆́ще и҆ ѕѣлѡ̀ грѣ́шенъ є҆сѝ: ско́рбь дꙋшѝ твоеѧ̀ и҆ ѕлострада́нїе че́стнше є҆́сть ᲂу҆ бг҃а, превосходѧ́щїѧ жите́йскагѡ добродѣ́тели. Печа́ль твоѧ̀ мно́гаѧ и҆ жалѣ́нїе, и҆ воздыха̑нїѧ, и҆ сѣ́тованїе, и҆ сле́зы, и҆ мꙋчи́тельство со́вѣсти, и҆ недоꙋмѣ́нїе по́мысла, и҆ є҆́же ѡ҆сꙋжда́тисѧ мы́слїю, и҆ рыда́нїе, и҆ пла́чь ᲂу҆ма̀, и҆ плачево́пльствїе се́рдца, и҆ сокрꙋше́нїе, и҆ смꙋще́нїе, и҆ ѡ҆каева́нїе, и҆ дрѧ́хлость и҆ ᲂу҆ничиже́нїе, сїѧ̑ всѧ̑ и҆ такѡва́ѧ, ꙗ҆̀же мно́жицею слꙋча́ютсѧ въ желѣ́знꙋю пе́щь и҆скꙋше́нїй вверга́ємымъ, чє́стнша и҆ благопрїѧ́тнша по превосхожде́нїю ѿ благоꙋгожде́нїѧ мїрѧни́нова. Внемлѝ ᲂу҆̀бо, да не подпаде́ши по рече́нїю глаго́лющагѡ бж҃е́ственнагѡ писа́нїѧ ѿ лица̀ твоегѡ̀: Ꙗ҆́кѡ что́ бо по́льзовахомсѧ моли́твенницы ше́дше пред̾ гдⷭ҇емъ, и҆ въ домꙋ̀ є҆гѡ̀ пребыва́юще при́снѡ; Ꙗ҆́вѣ же, ꙗ҆́кѡ всѧ́къ ра́бъ бли́зъ сы́й до́мꙋ влады́ки, тогда̀ и҆ бїє́нїѧ прїе́млетъ, и҆ заꙋшє́нїѧ, и҆ ᲂу҆кори̑зны<footnote lang="cu">поречє́нїѧ.</footnote> и҆ поношє́нїѧ: внѣ́ же <anchor type="page" number="787"/> сꙋ́щїи про́чее дале́че сꙋ́ть ѿ ꙗ҆́звъ, ꙗ҆́кѡ чꙋ́жди и҆лѝ таи́мичищни<footnote lang="cu">прелюбодѣ́йчищни.</footnote>, и҆лѝ небрего́ми. Что̀ ᲂу҆̀бо по́льзовахомсѧ, глаго́лютъ; мы̀ ᲂу҆́бѡ въ скѡ́рбнаѧ впа́дающе дꙋше́ю же и҆ тѣ́ломъ, и҆̀же всегда̀ молѧ́щїисѧ же и҆ пою́щїи: ті́и же ни молѧ́щїисѧ, ни бдѧ́щїи ра́дꙋютсѧ и҆ веселѧ́тсѧ, и҆ благопоспѣ́шни сꙋ́ть, и҆ благодꙋ́шнѡ произво́дѧтъ житїѐ. И҆ ꙗ҆́коже глаго́летъ проро́къ: Сѐ созида́ютсѧ до́мы чꙋ́жди, и҆ мы̀ блажи́мъ чꙋжди́хъ. И҆ наво́дитъ глаго́лѧ: Сїѧ̑ реко́ша рабѝ бж҃їи, и҆мꙋ́щїи ра́зꙋмъ. Но ѻ҆ба́че подоба́етъ вѣ́дѣти, ꙗ҆́кѡ ничто́же стра́нно стра́ждꙋтъ ѡ҆скорблѧ́еми, и҆ разли́чнѡ ѡ҆печалѧ́еми, ꙗ҆̀же влⷣки своегѡ̀ терпѧ́ще мно́гими и҆скꙋше́ньми: слы́шаша бо є҆го̀ глаго́люща во є҆ѵⷢ҇лїихъ: А҆ми́нь, а҆ми́нь глаго́лю ва́мъ, воспла́четесѧ и҆ возрыда́ете вы̀ бли́жнїи моѝ, а҆ мі́ръ возра́дꙋетсѧ<footnote lang="cu">І҆ѡа́н. гл. ѕ҃і, ст. к҃.</footnote>: є҆щѐ ма́лѡ, и҆ посѣщꙋ̀ вы̀ ᲂу҆тѣ́шителемъ, и҆ и҆жденꙋ̀ ᲂу҆ны́нїе ва́ше, и҆ возвеселю̀ вы̀ по́мыслы небе́снагѡ житїѧ̀, и҆ ᲂу҆покое́нїѧ, и҆ слеза́ми сла́дкими, и҆́хже ма́лы дни̑ лише́ни бы́сте и҆скꙋша́еми: и҆ возда́мъ ва́мъ мздꙋ̀<footnote lang="cu">сосе́цъ</footnote> благода́ти моеѧ̀, ꙗ҆́коже ма́терь младе́нцꙋ пла́чꙋщемꙋ, и҆ ᲂу҆крѣплю̀ вы̀ ꙗ҆́же свы́ше си́лою, и҆знемо́гшыѧ за є҆́же внегда̀ ра́товатисѧ: и҆ ᲂу҆слаждꙋ̀ вы̀ ѡ҆горче́нныѧ, ꙗ҆́коже глаго́летъ і҆еремі́а въ пла́чѣ ѡ҆ та́йнѣмъ свое́мъ і҆ерꙋсали́мѣ: и҆ ᲂу҆зрю̀ вы̀, и҆ возра́дꙋетсѧ се́рдце ва́ше та́йнымъ посѣще́нїемъ, и҆ ско́рбь ва́ша въ ра́дость преложи́тсѧ, и҆ ра́дости ва́шеѧ никто́же возмо́жетъ взѧ́ти<footnote lang="cu">І҆ѡа́н. гл. к҃в. </footnote>. Да не ᲂу҆̀бо сомжи́мъ, нижѐ возслѣпотствꙋ́имъ, ᲂу҆блажа́юще па́че на́съ мїрѧ́нъ: но вѣ́даѧ разли́чїе и҆́стыхъ сынѡ́въ и҆ прелюбодѣ́йчищъ, па́че возлю́бимъ мни́мое и҆́нокѡвъ ѕлострада́нїе же и҆ ѕѣ́льное ᲂу҆дрꙋче́нїе, є҆гѡ́же коне́цъ въ живо́тъ вѣ́ченъ сбыва́етсѧ и҆ въ неꙋвѧда́емый сла́вы гдⷭ҇ни вѣне́цъ. Прїи́мемъ мнѧ́щихсѧ грѣ́шныхъ пѡ́стникъ, да не глаго́лю пра́ведныхъ ѕлострада́нїе. И҆ є҆́же примета́тисѧ въ домꙋ̀ бж҃їи, си́рѣчь въ чи́нѣ рабо́тающихъ непреста́ннѡ хрⷭ҇то́ви: а҆ не жи́ти въ селе́нїихъ грѣ́шничихъ, и҆лѝ соѡбраща́тисѧ<footnote lang="cu">пребыва́ти.</footnote> съ мїрски́ми, а҆́ще и҆ вели̑кїѧ творѧ́тъ пра̑вды. Глаго́летъ бо къ тебѣ̀, ѽ и҆́ноче, <anchor type="page" number="788"/> ѻ҆ц҃ъ тво́й небе́сный, прелюбѧ́й тѧ̀, и҆ ѡ҆скорблѧ́ѧй, и҆ ᲂу҆дрꙋча́ѧй тѧ̀ разли́чными и҆скꙋше́нїѧми: До́брѣ вѣ́ждь, и҆́ноче терпѣли́ве, занѐ ꙗ҆́коже чрез̾ проро́ка глаго́лахъ: бꙋ́дꙋ тебѣ̀ наказа́тель<footnote lang="cu">Ѡ҆сі́и гл. є҃, ст. в҃.</footnote>, и҆ срѧ́щꙋ тѧ̀ на пꙋтѝ є҆гѵ́петстѣ, ско́рбными тѧ̀ ѡ҆бꙋча́ѧ: и҆ пꙋти̑ порѡ́чныѧ<footnote lang="cu">ᲂу҆кѡ́рныѧ.</footnote> заграждꙋ̀ те́рнїемъ моегѡ̀ про́мысла, боды́й напа́стьми неча́ѧнными и҆ возбранѧ́ѧ, да не ꙗ҆̀же хо́щеши несмы́сленнымъ се́рдцемъ, сїѧ̑ всѧ́кѡ и҆ въ дѣ́ло произво́диши<footnote lang="cu">Ѡ҆сі́и гл. в҃, ст. ѕ҃. </footnote>. И҆ заграждꙋ̀ мо́ре страсте́й твои́хъ, враты̀ щедро́тъ мои́хъ. И҆ бꙋ́дꙋ тебѣ̀ ꙗ҆́кѡ панѳи́рь, поѧда́ѧ тѧ̀ по́мыслами порече́нїѧ, и҆ зазрѣ́нїѧ и҆ раска́ѧнїѧ въ со́вѣсти неꙋвѣ́дѣнныхъ тобо́ю<footnote lang="cu">Та́мже глава̀ г҃і, ст. з҃, и҃, и҆ слѣ́д.</footnote>: сїѧ̑ же всѧ̑ скѡ́рбнаѧ, велича́йшаѧ є҆́сть благода́ть бж҃їѧ. Не то́кмѡ же панѳи́рь, но и҆ ѻ҆сте́нъ тебѣ̀ бꙋ́дꙋ, по́мыслы ᲂу҆миле́нїѧ ᲂу҆ѧзвлѧ́ѧ тѧ̀, и҆ болѣ́знми серде́чными. И҆ не ѡ҆скꙋдѣ́етъ болѣ́знь ѿ до́мꙋ твоегѡ̀, си́рѣчь ѿ дꙋшѝ и҆ тѣ́ла до́брѣ и҆ поле́знѣ стрꙋ́жемыхъ бж҃їими сла́дкими вои́стиннꙋ и҆ медоиска́пательными мꙋчи́тельствы. Коне́цъ же мꙋче́нїй и҆ болѣ́зней и҆ смѧте́нїѧ и҆ сра́ма и҆ стра́хѡвъ и҆ ѿчаѧва́нїй приключа́тисѧ ѡ҆бы́кшихъ, по́стничествовати предложи́вшымъ, си́хъ всѣ́хъ печа́льныхъ коне́цъ: ра́дость є҆́сть небе́снаѧ, и҆ наслажде́нїе несказа́нно, и҆ сла́дость неизглаго́ланна, и҆ ра́дованїе непреста́нное. Сегѡ́ бо ра́ди ѡ҆скорби́хъ тѧ̀, глаго́летъ, да напита́ю тѧ̀ ма́нною ра́зꙋма, и҆ гла́домъ придави́хъ тѧ̀, да благосотворю̀ тебѣ̀ напослѣ́докъ, и҆ въ го́рнее ца́рство введꙋ̀ тѧ̀. Тогда́ бо взыгра́ете смире́нши и҆́ноцы, ꙗ҆́коже тельцы̀ разрѣше́нни ѿ ᲂу҆́зъ, ѿ страсте́й пло́ти и҆ ѿ и҆скꙋше́нїѧ врагѡ́въ: и҆ тогда̀ попере́те беззакѡ́нныѧ бѣ́сы, ны́нѣ ва́съ попира́ющыѧ, и҆ бꙋ́дꙋтъ ꙗ҆́кѡ пе́пелъ под̾ нога́ма ва́шима. А҆́ще бо благочести́въ и҆ смиренномꙋ́дръ є҆сѝ, не превозноша́ѧсѧ сꙋ́етнымъ дме́нїемъ, нижѐ продерза́ѧ, но сокрꙋше́нъ се́рдцемъ, и҆ вмѣнѧ́ѧ себѐ неключи́ма раба̀ бы́ти, и҆ сокрꙋше́нъ дꙋ́хомъ: а҆́ще тако́въ смиренномꙋ́дръ є҆сѝ, лꙋ́чше є҆́сть твоѐ, ѽ и҆́ноче, прегрѣше́нїе пра́вды мїрски́хъ, и҆ нꙋ́жднѣйшы твоѧ̑ сквє́рны па́че вели́кагѡ <anchor type="page" number="789"/> жите́йскихъ ѡ҆чище́нїѧ. Что́ бо є҆́сть, є҆гѡ́же ра́ди скорби́ши; Всѧ́кѡ поро́къ є҆́сть приключи́вшїйсѧ. Но ви́ждь нѣ́коего человѣ́ка ѡ҆смоли́вшасѧ рꙋка́ма, ма́лымъ є҆ле́емъ ѡ҆чи́стившасѧ: мно́гѡ ᲂу҆́бѡ па́че ты̀ мо́жеши ѡ҆чи́ститисѧ ми́лостїю бж҃їею. Ꙗ҆́коже бо тебѣ̀ нѣ́сть неꙋдо́бно ѡ҆мы́ти твою̀ ри́зꙋ, та́кѡ мно́гѡ па́че нѣ́сть неꙋдо́бно гдⷭ҇еви ѡ҆мы́ти тѧ̀ ѿ всѧ́кагѡ поро́ка, а҆́ще и҆ на всѧ́къ де́нь, ꙗ҆́коже подо́бно<footnote lang="cu">вѣроѧ́тно.</footnote> є҆́сть, приключа́етсѧ ѿ нꙋ́жды и҆скꙋше́нїй. Внегда́ бо глаго́лати тебѣ̀: согрѣши́хъ гдⷭ҇ви! ѿвѣ́тъ дае́тсѧ: ѿпꙋща́ютсѧ грѣсѝ твоѝ. А҆́зъ є҆́смь и҆зглажда́ѧй, и҆ не помѧнꙋ̀. Є҆ли́кѡ бо ѿстоѧ́тъ восто́цы ѿ за̑падъ, ᲂу҆да́лилъ ѿ тебѐ грѣхѝ твоѧ̑<footnote lang="cu">Ѱал. р҃в, ст. в҃і.</footnote>. И҆ ꙗ҆́коже ще́дритъ ѻ҆те́цъ сы́ны, а҆́зъ ᲂу҆щедрѧ́ю тебѐ: то́чїю ты̀ да не ѿстꙋ́пиши, нижѐ ѿско́чиши и҆збра́вшагѡ тѧ̀, во є҆́же пѣ́ти и҆ моли́тисѧ. Но прилѣпи́сѧ къ немꙋ̀ во все́мъ животѣ̀ твое́мъ, и҆лѝ дерзнове́нїемъ чи́стымъ, и҆лѝ безстꙋ́дїемъ благочести́вымъ и҆ крѣ́пкимъ томꙋ̀ и҆сповѣ́даѧсѧ, и҆ то́й тѧ̀ ѡ҆чи́ститъ свои́мъ ма́нїемъ. Ꙗ҆̀же бо бг҃ъ хотѣ́нїемъ свои́мъ ѡ҆чища́етъ, нижѐ са́мъ пе́тръ верхо́вный ѡ҆скверни́ти возмо́жетъ, и҆лѝ ѡ҆сꙋди́ти: рече́сѧ бо къ немꙋ̀: Ꙗ҆̀же бг҃ъ ѡ҆чи́стилъ є҆́сть, ты̀ не сквернѝ<footnote lang="cu">Дѣѧ́н. гл. і҃, ст. є҃і.</footnote>. А҆́ще бо бг҃ъ є҆́сть, и҆́же свои́мъ человѣколю́бїемъ ѡ҆правди́вый на́съ, кто́ є҆сть ѡ҆сꙋжда́ѧй ны̀<footnote lang="cu">Ри́мл. гл. и҃, ст. л҃д.</footnote>; Призыва́ющымъ бо на́мъ и҆́мѧ гдⷭ҇а на́шегѡ і҆и҃са хрⷭ҇та̀, Оу҆до́бь ѡ҆чища́етсѧ со́вѣсть на́ша. И҆ ничто́же раздѣлѧ́етъ междꙋ̀ на́ми же и҆ проро́ки, и҆ про́чїими ст҃ы́ми: не бо̀ положи́лъ є҆́сть на́съ бг҃ъ во гнѣ́въ, но въ снабдѣ́нїе, гдⷭ҇емъ на́шимъ і҆и҃съ хрⷭ҇то́мъ ᲂу҆ме́ршимъ за ны̀. Да а҆́ще бо́дрствꙋемъ въ добродѣ́телехъ, а҆́ще спи́мъ по нѣ́коемꙋ ѡ҆бстоѧ́нїю, ꙗ҆́коже подо́бно<footnote lang="cu">вѣроѧ́тно.</footnote> є҆́сть въ нѣ́кїихъ ᲂу҆мале́нїихъ, вкꙋ́пѣ со хрⷭ҇то́мъ жи́ви бꙋ́демъ, къ немꙋ̀ взира́юще съ вели́кими стена́нїи, и҆ пла́чꙋщесѧ непреста́ннѡ, и҆ того̀ возды́шꙋще. Ѡ҆блеце́мсѧ ᲂу҆̀бо въ броню̀ вѣ́ры, и҆ воспрїи́мемъ шле́мъ, наде́ждꙋ спасе́нїѧ, да не ѡ҆брѧ́щꙋтъ привхо́да стрѣ́лы ѿча́ѧнїѧ и҆ безнаде́ждїѧ. Но ты̀ глаго́леши ꙗ҆́кѡ гнѣ́ваюсѧ, є҆гда̀ ви́ждꙋ ничи́мже <anchor type="page" number="790"/> и҆скꙋша́емыхъ мїрѧ́нъ, и҆ лю́тѣ распыха́юсѧ. Но вѣ́ждь, возлю́бленне, ꙗ҆́кѡ потре́бы не и҆́мать сатана̀ и҆скꙋша́ти самоискꙋша́емыхъ, и҆ при́снѡ на дѡ́льнѧѧ влеко́мыхъ жите́йскими вещьмѝ. Вѣ́ждь же и҆ сїѐ, ꙗ҆́кѡ и҆скꙋша́ємымъ по́чєсти ѿлага́ютсѧ и҆ вѣнцы̀: не бо̀ не пекꙋ́щымсѧ ѡ҆ бз҃ѣ, и҆ взна́къ лежа́щымъ и҆ хра́плющымъ мїрѧ́нѡмъ. Но а҆́зъ, глаго́леши, мно́гѡ ѕѣлѡ̀ и҆скꙋша́емь є҆́смь, и҆ лѧ̑двїѧ моѧ̑ наполнѧ́ютсѧ порꙋга́нїй, ꙗ҆́коже глаго́летъ проро́къ, и҆ страда́нїе є҆́сть и҆ слѧче́нїе, и҆ нѣ́сть во пло́техъ и҆сцѣле́нїѧ и҆ прилѣжа́нїѧ ѡ҆ косте́хъ: но ᲂу҆́бѡ бли́зъ вели́кїй томи́мыхъ вра́чь присꙋ́тствꙋетъ, понесы́й не́мѡщи, на́шѧ, и҆ ꙗ҆́звою свое́ю и҆сцѣли́вый на́съ и҆ и҆сцѣлѧ́ѧй: присꙋ́тствꙋетъ и҆ ны́нѣ, наложи́въ спаси́тєльныѧ лѣчбы̑: А҆́зъ бо, глаго́летъ, порази́хъ ѡ҆ставле́нїемъ, а҆́зъ и҆ и҆сцѣлю̀: ᲂу҆̀бо да не ᲂу҆бои́шисѧ: є҆гда́ бо гнѣ́въ ꙗ҆́рости моеѧ̀ ᲂу҆ка́нетъ, па́ки и҆сцѣлю̀. Ꙗ҆́коже бо не забꙋ́детъ жена̀, є҆́же поми́ловати и҆сча́дїѧ чре́ва своегѡ̀, та́кѡ нижѐ а҆́зъ забꙋ́дꙋ тебѐ, глаго́летъ гдⷭ҇ь<footnote lang="cu">И҆са́їи гл. м҃ѳ, ст. є҃і.</footnote>. А҆́ще бо ᲂу҆трѡ́бы пти́цы и҆злива́ютсѧ къ птенцє́мъ є҆ѧ̀, и҆ на всѧ́къ ча́съ посѣща́етъ ѧ҆̀, и҆ приглаша́етсѧ къ ни̑мъ, и҆ пи́щꙋ ᲂу҆сты̀ тѣ̑мъ подава́етъ: мно́гѡ па́че щедрѡ́ты моѧ̑ и҆злїва́ютсѧ на созда̑нїѧ моѧ̑, и҆ мно́гѡ мно́жае ᲂу҆трѡ́бы моѧ̑ на тѧ̀ и҆злива́ютсѧ, и҆ посѣща́ю тѧ̀ ѻ҆́тай, и҆ бесѣ́дꙋю къ тебѣ̀ во ᲂу҆мѣ̀, и҆ пи́щꙋ мы́сли влага́ю, зи́нꙋвшей ꙗ҆́кѡ ма́лой ла́стовицѣ: пи́щꙋ бо тебѣ̀ подаю̀ стра́ха лꙋ́чшагѡ, и҆ пи́щꙋ жела́нїѧ небе́сна, и҆ пи́щꙋ воздыха́нїй ᲂу҆тѣше́нїѧ, и҆ пи́щꙋ ᲂу҆миле́нїѧ, и҆ пи́щꙋ пѣснопѣ́нїѧ, и҆ пи́щꙋ ра́зꙋма глꙋбоча́йша, и҆ пи́щꙋ бж҃е́ственныхъ нѣ́кїихъ та̑инъ: сїѧ̑ глаго́лѧ тебѣ̀ влⷣка тво́й и҆ ѻ҆ц҃ъ, ѡ҆блича́ю и҆ застꙋпа́ю. Сїѧ̑ ᲂу҆́бѡ гдⷭ҇ь на́мъ при́снѡ бесѣ́дꙋетъ помышле́нїи: а҆́зъ же вѣ́мъ, ꙗ҆́кѡ превзыдо́хъ мѣ́рꙋ, мнѡ́га писа́въ, но вы̀ подвиго́сте мѧ̀ сїѐ сотвори́ти: распространи́хъ же сло́во ᲂу҆твержде́нїѧ ра́ди бѣ́дствꙋющихъ ѿ малодꙋ́шїѧ па́сти. Зане́же ѡ҆брѣто́шасѧ, ꙗ҆́коже писа́сте мѝ, ᲂу҆ ва́съ сꙋ́щихъ во і҆нді́и нѣ́цыи ѿ бра́тїй па́че ча́ѧнїѧ, ѕѣлѡ̀ <anchor type="page" number="791"/> ѡ҆тѧгче́нни и҆скꙋше́нїи, и҆ ѿрица́ющесѧ и҆ житїѧ̀ и҆ пребыва́нїѧ и҆́нокѡвъ, глаго́люще бы́ти то̀ ᲂу҆тѣсне́нно и҆ тьмобѣ́дственно: и҆ ꙗ҆́кѡ ꙗ҆́вѣ мїрски́хъ ᲂу҆́бѡ ᲂу҆блажи́ша, пореко́ша же (и҆) де́нь, въ ѻ҆́ньже ѡ҆́бразъ прїѧ́ша. Сегѡ̀ ра́ди и҆ а҆́зъ понꙋ́дихсѧ должа́йшее сотвори́ти настоѧ́щее сло́во, и҆ гла́дкими глаго́лы, ꙗ҆́коже мощѝ и҆ невѣ́ждѣ и҆ не кни́жномꙋ глаго́лємаѧ разꙋмѣ́ти. Сегѡ̀ ра́ди мнѡ́га написа́хъ, да про́чее не ктомꙋ̀ мїрѧни́на, но самѣ́хъ себѐ то́чїю ᲂу҆блажа́ютъ и҆́ноцы, и҆̀же без̾ всѧ́кагѡ прекосло́вїѧ лꙋ́чшы сꙋ́ть дїади́мы на главѣ̀ носѧ́щихъ, и҆ свѣ́тлѣйшы, и҆ сла́внѣйшы, ꙗ҆́кѡ бг҃ꙋ при́снѡ присѣдѧ́ще. А҆́зъ же сїѧ̑ написа́въ, молю̀ ва́шꙋ любо́вь, па́мѧть мою̀ въ моли́твахъ всегда̀ твори́ти, ꙗ҆́коже сподо́битисѧ мнѣ̀ ѻ҆каѧ́нномꙋ бл҃года́ти гдⷭ҇ни, на добрѣ́йшїй и҆ благі́й коне́цъ ѡ҆предѣли́ти настоѧ́щꙋю жи́знь. Ѻ҆ц҃ъ же щедро́тъ и҆ бг҃ъ всѧ́кїѧ ᲂу҆тѣ́хи пода́стъ ва́мъ ᲂу҆тѣше́нїе вѣ́чно, и҆ ᲂу҆пова́нїе бла́го<footnote lang="cu">в҃ Кор. гл. а҃, ст. г҃ и҆ д҃.</footnote> ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва и҆ держа́ва, во вѣ́ки вѣкѡ́въ, а҆ми́нь.</p>
<footer/>
</document>
