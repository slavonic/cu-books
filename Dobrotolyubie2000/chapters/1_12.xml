<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="234"/>Тогѡ́жде преподо́бнагѡ ѻ҆тца̀ на́шегѡ григо́рїа сѷнаи́та, ѡ҆ безмо́лвїи.</p>
<p>Ѡ҆ є҆́же ка́кѡ подоба́етъ безмо́лвствꙋющемꙋ сѣдѣ́ти, и҆ твори́ти моли́твꙋ.</p>
<p>а҃. Ѻ҆вогда̀ ᲂу҆̀бо<footnote lang="cu">Всѐ сїѐ примѣне́нно є҆́сть ѻ҆бы́чномꙋ ѡ҆бразꙋ̀ безмо́лвныѧ жи́зни, а҆́ще и҆ ма́лое и҆ произво́льное, ꙗ҆́коже и҆ и҆́на ѡ҆брѧ́щеши въ кни́зѣ се́й добротолю́бїи примѣнє́ннаѧ ѻ҆бы́чаю, клі́матꙋ, воѡбраже́нїю и҆ навыкновє́нїѧмъ, ѿ ни́хже є҆́сть и҆ но́здренное вдыха́нїе, и҆ семꙋ̀ подо́бное.</footnote> на стꙋ́льцѣ, за притрꙋ́дность сѣдѣ́ти подоба́етъ: ѻ҆вогда́ же и҆ на посте́ли ма́лѡ, до вре́мене за ѿра́дꙋ. Въ терпѣ́нїи же сѣдѣ́нїе твоѐ бы́ти до́лжно, ре́кшагѡ ра́ди: Въ моли́твѣ терпѣ́ти досто́итъ<footnote lang="cu">Кол. гл. д҃, ст. в҃.</footnote>, и҆ не ско́рѡ востава́ти, малодꙋ́шествꙋѧ притрꙋ́дныѧ ра́ди болѣ́зни, и҆ ᲂу҆́мнагѡ взыва́нїѧ, и҆ ча́стагѡ ᲂу҆ма̀ водрꙋже́нїѧ. Се́ бо вѣща́етъ проро́къ, болѣ̑зни ѡ҆б̾ѧ́ша мѧ̀ а҆́ки ражда́ющїѧ<footnote lang="cu">І҆ерем. гл. и҃, ст. к҃а.</footnote>. Но пони́къ до́лꙋ, и҆ ᲂу҆́мъ въ се́рдце собира́ѧ, и҆ а҆́ще ᲂу҆́бѡ ѿве́рзесѧ тѝ се́рдце твоѐ, призыва́й въ по́мощь гдⷭ҇а і҆и҃са: болѧ́ же ра́мены, и҆ главо́ю мно́гажды болѣ́знꙋѧ, терпѝ та̑ притрꙋ́днѣ и҆ рачи́тельнѣ, взыскꙋ́ѧ въ се́рдцѣ гдⷭ҇а: нꙋ́дѧщихбосѧ є҆́сть ца́рствїе небе́сное, и҆ нꙋ́ждницы восхища́ютъ є҆̀<footnote lang="cu">Матѳ. гл. а҃і, ст. в҃і.</footnote>. Словесы̑ си́ми тща́нїе и҆ по́двиги такѡвы̀ вои́стиннꙋ ꙗ҆влє́нны твори́тъ гдⷭ҇ь: терпѣ́нїе бо и҆ пожда́нїе во всѧ́цѣмъ дѣ́лѣ, роди́тель є҆́сть болѣ́зней<footnote lang="cu">Болѣ́зньми и҆менꙋ́ютсѧ здѣ̀ не и҆знꙋре́нїѧ себѧ̀ и҆ мꙋ́ченїе, но благопроизво́льное воздержа́нїе же и҆ смире́нїе съ покаѧ́нїемъ, ѿводѧ́щее на́съ ѿ сласте́й жите́йскихъ къ бг҃ꙋ.</footnote> и҆ тѣле́сныхъ и҆ дꙋше́вныхъ.</p>
<p>Ѡ҆ є҆́же ка́кѡ подоба́етъ глаго́лати моли́твꙋ.</p>
<p>в҃. Си́це ѻ҆тцы̀ реко́ша: ѻ҆́въ ᲂу҆́бѡ глаго́летъ, гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! всѐ. Ѻ҆́въ же, по́лъ: і҆и҃се сн҃е бж҃їй, поми́лꙋй мѧ̀! є҆́же ᲂу҆до́бнѣйше є҆́сть за не́мощь є҆щѐ ᲂу҆ма̀ и҆ младе́нчество: ниже́ бо мо́жетъ кто̀ ѡ҆ себѣ̀ та́йнѡ без̾ дх҃а є҆ди́нъ рещѝ гдⷭ҇а і҆и҃са, то́чїю дх҃омъ ст҃ы́мъ<footnote lang="cu">а҃ Корі́н. гл. в҃і, ст. г҃.</footnote>, чи́стѣ и҆ соверше́ннѣ: но ꙗ҆́кѡ младе́нецъ нѣмотꙋ́ѧ, є҆щѐ соверши́ти сїю̀ члено́внѣ не могі́й. Не до́лженъ же є҆́сть ча́стѡ премѣнѧ́ти призыва̑нїѧ и҆ме́нъ лѣ́ности ра́ди, но ко́сненнѡ ᲂу҆держа́нїѧ ра́ди. Па́ки: ѻ҆́вїи ᲂу҆́бѡ ᲂу҆сты̀, ѻ҆́ви же ᲂу҆мо́мъ ᲂу҆́чатъ глаго́лати тꙋ̀, а҆́зъ же ѻ҆боѧ̑ глаго́лю. Ѻ҆вогда̀ ᲂу҆̀бо и҆знемога́етъ ᲂу҆́мъ глаго́лати ᲂу҆ныва́ѧ, ѻ҆вогда́ же ᲂу҆ста̀: и҆ сегѡ̀ ра́ди ѻ҆бои́ми подоба́етъ моли́тисѧ, и҆ ᲂу҆сты̀ и҆ ᲂу҆мо́мъ, ѻ҆ба́че безмо́лвнѣ и҆ несмꙋще́ннѣ вопи́ти подоба́етъ, ꙗ҆́кѡ да не гла́съ, смꙋща́ѧ чꙋ́вство и҆ внима́нїе ᲂу҆ма̀, воспѧща́етсѧ, до́ндеже ᲂу҆́мъ ѡ҆бы́кнꙋвъ въ дѣ́лѣ пред̾ꙋспѣ́етъ, и҆ си́лꙋ ѿ дх҃а прїи́метъ, во є҆́же крѣ́пцѣ и҆ всѧ́кѡ моли́тисѧ. Тогда́ бо не тре́бꙋетъ глаго́лати ᲂу҆сты̀, нижѐ мо́жетъ, дово́ленъ сы́й то́чїю ᲂу҆мо́мъ соверше́ннѡ твори́ти дѣ́ланїе.</p>
<p>Ѡ҆ є҆́же ка́кѡ подоба́етъ держа́ти ᲂу҆́мъ.</p>
<p>г҃. Вѣ́ждь, ꙗ҆́кѡ никто́же мо́жетъ собо́ю ᲂу҆держа́ти ᲂу҆́мъ, а҆́ще не ѿ дꙋ́ха ᲂу҆держа́нъ бꙋ́детъ: неꙋдержи́мь бо є҆́сть, не по є҆стествꙋ̀, ꙗ҆́кѡ при́снѡ дви́жимь, но ѿ нерадѣ́нїѧ скита́нїе ᲂу҆сво́йствовавъ себѣ̀, ѿ нача́ла въ се́мъ ѡ҆бы́кнꙋвъ. Престꙋпле́нїемъ бо за́повѣдей ѿ бг҃а возроди́вшагѡ на́съ ѿлꙋчи́хомсѧ, є҆́же въ чꙋ́вствѣ ᲂу҆́мное є҆гѡ̀ чꙋ́вство же и҆ соедине́нїе погꙋби́вше. Ѿтꙋ́дꙋ бо поползнꙋ́всѧ ᲂу҆́мъ, и҆ бг҃а ѿлꙋчи́всѧ, повсю́дꙋ во́дитсѧ ꙗ҆́кѡ плѣ́нникъ. И҆ невозмо́жно є҆мꙋ̀ и҆́накѡ стоѧ́ти, а҆́ще не бг҃ꙋ повине́тсѧ и҆ ᲂу҆держа́нъ бꙋ́детъ <anchor type="page" number="236"/> ѿ негѡ̀, и҆ томꙋ̀ соединѧ́тисѧ съ весе́лїемъ, и҆ моли́тисѧ є҆мꙋ̀ ча́стѣ и҆ терпѣли́внѣ, и҆ и҆сповѣ́доватисѧ томꙋ̀ ᲂу҆́мнѣ на всѧ́къ де́нь, є҆ли̑ка согрѣша́емъ, и҆́же и҆ проща́етъ всѧ̑ а҆́бїе во смире́нїи и҆ сокрꙋше́нїи просѧ́щымъ, и҆ при́снѡ и҆́мѧ є҆гѡ̀ ст҃о́е призыва́ющымъ. И҆сповѣ́дайтесѧ бо, глаго́летъ дв҃дъ, гдⷭ҇ви, и҆ призыва́йте и҆́мѧ ст҃о́е є҆гѡ̀<footnote lang="cu">Ѱал. р҃д, ст. а҃.</footnote>. И҆ воздохнове́нїе же ѿ дыха́нїѧ, внегда̀ смежи́ти ᲂу҆ста̀, ᲂу҆держи́тъ ᲂу҆́мъ, но ѿ ча́сти и҆ па́ки расточа́етсѧ. Є҆гда́ же ᲂу҆́бѡ прїи́детъ дѣ́йство моли́твы, тогда̀ вои́стиннꙋ то̀ держи́тъ є҆го̀ ᲂу҆ себѐ, и҆ весели́тъ, и҆ ѿ плѣне́нїѧ возбранѧ́етъ. Ѻ҆ба́че быва́етъ, є҆гда̀ ᲂу҆мꙋ̀ молѧ́щꙋсѧ и҆ въ се́рдцѣ пребыва́ющꙋ, и҆ мы́сль пари́тъ, и҆ны̑мъ поꙋча́ющисѧ. Сїѧ́ же ниеди́номꙋ покарѧ́етсѧ, ра́звѣ то́чїю совершє́ннымъ въ дс҃ѣ ст҃ѣ, во є҆́же не пари́ти доспѣ́вшымъ ѡ҆ хрⷭ҇тѣ̀ і҆и҃сѣ.</p>
<p>Ѡ҆ є҆́же ка́кѡ подоба́етъ ѿгонѧ́ти по́мыслы.</p>
<p>д҃. Никто̀ новонача́ленъ когда̀ ѿгонѧ́етъ по́мыслъ, а҆́ще не бг҃ъ ѿжене́тъ того̀, си́льныхъ бо є҆́сть, бра́нь сотвори́ти и҆ прогонѧ́ти ѧ҆̀: но и҆ сі́и не ѿ себѐ ѿгонѧ́ютъ и҆̀хъ, но съ бг҃омъ подви́жꙋтсѧ на бра́нь проти́вꙋ и҆̀хъ, ꙗ҆́кѡ ѡ҆болче́ни сꙋ́ще во всеѻрꙋ́жїе є҆гѡ̀. Ты́ же приходѧ́щымъ по́мыслѡмъ призыва́й, вмѣ́стѡ ѻ҆рꙋ́жїѧ, гдⷭ҇а і҆и҃са ча́стѣ и҆ терпѣли́внѣ, и҆ ѿбѣ́гнꙋтъ: не терпѧ́ще бо теплоты̀ серде́чныѧ ѿ моли́твы восходѧ́щїѧ, ꙗ҆́кѡ ѿ ѻ҆гнѧ̀ пали́ми ѿбѣга́ючъ. І҆и҃совымъ, глаго́летъ лѣ́ствичникъ, и҆́менемъ бі́й сꙋпоста́ты: и҆́бо бг҃ъ на́шъ ѻ҆́гнь є҆́сть, поѧда́ѧй ѕло́бꙋ: ско́рый въ по́мощь гдⷭ҇ь, сотвори́тъ а҆́бїе ѿмще́нїе вседꙋ́шнѣ вопїю́щихъ къ немꙋ̀ де́нь и҆ но́щь. Не и҆мы́й же дѣ́йства мл҃твы, и҆ны́мъ ѡ҆́бразомъ побѣжда́етъ тѣ́хъ, мѡѷсе́ю подража́ѧ: воста́вшꙋ бо, и҆ на не́бо просте́ршꙋ рꙋ́цѣ и҆ ѻ҆́чи<footnote lang="cu">в҃ Мѡѷс. гл. з҃і, ст. а҃і.</footnote>, ѿгонѧ́етъ и҆̀хъ бг҃ъ. Та́же па́ки сѣ́дъ, начина́етъ таковы́й моли́твꙋ терпѣли́внѣ, и҆ то́йже ѡ҆́бразъ ᲂу҆потреблѧ́етъ, и҆́же не ᲂу҆̀ стѧжа́вый си́лꙋ моли́твы, но <anchor type="page" number="237"/> и҆́же и҆мѣ́ѧй дѣ́йство моли́твы на тѣлє́сныѧ стра̑сти: ᲂу҆ны́нїе, глаго́лю, и҆ блꙋ́дъ, жестѡ́кїѧ и҆ тѧ́жшыѧ стра̑сти, мно́жицею востаѧ̀, простира́етъ рꙋ́цѣ въ по́мощь на нѧ̀. Ѻ҆ба́че ма́лѡ, пре́лести ра́ди сїѐ твори́тъ, и҆ па́ки сѣди́тъ, да не ка́кѡ возмечта́етъ ᲂу҆́мъ є҆гѡ̀ вра́гъ свы́ше, воѡбраже́нїе си́рѣчь и҆́стины показа́въ. Є҆́же бо и҆мѣ́ти ᲂу҆́мъ горѣ̀, и҆ до́лꙋ, и҆ въ се́рдцѣ, и҆ повсю́дꙋ непогрѣ́шенъ и҆ безвре́денъ соблюстѝ, є҆ди́нѣхъ сво́йственно є҆́сть чи́стыхъ и҆ соверше́нныхъ.</p>
<p>Ѡ҆ є҆́же ка́кѡ подоба́етъ пѣ́ти.</p>
<p>є҃. Ѻ҆́вїи ᲂу҆̀бо ма́лѡ глаго́лютъ, ѻ҆́вїи же мно́гѡ, дрꙋзі́и же ника́кѡ. Ты́ же ни мно́гащи по́й, смꙋще́нїе бо є҆́сть, нижѐ ѿню́дъ ѡ҆ставлѧ́й, послѣ́дꙋющагѡ ра́ди разслабле́нїѧ и҆ нерадѣ́нїѧ, но и҆̀же ма́лѡ пою́щымъ подража́й: Всѧ́ка бо мѣ́ра и҆зѧ́щна, по рече́нїю премꙋ́дрыхъ. Є҆́же бо мнѡ́га пѣ́ти дѣ́лательныхъ є҆́сть, ра́зꙋма ра́ди и҆ трꙋда̀, а҆ не безмо́лвныхъ: довлѣ́юще и҆̀мъ въ бз҃ѣ є҆ди́номъ въ се́рдцѣ моли́тисѧ, ᲂу҆клонѧ́ющесѧ ѿ помышле́нїй. Безмо́лвїе бо є҆́сть ѿложе́нїе помышле́нїй чꙋ́вственныхъ же и҆ ᲂу҆́мныхъ, по лѣ́ствичникꙋ. Си́лꙋ бо свою̀ всю̀ и҆стощи́въ ᲂу҆́мъ, въ пѣ́нїи и҆знемо́жетъ, во є҆́же не крѣ́пцѣ и҆ терпѣли́внѣ моли́тисѧ. Но́щїю ᲂу҆̀бо, глаго́летъ лѣ́ствичникъ, мно́гое вре́мѧ моли́твѣ дава́й, ма́ло же пѣ́нїю: си́це и҆ ты̀ до́лженъ є҆сѝ твори́ти. Є҆гда̀ зри́ши въ сидѣ́нїи твое́мъ дѣ́йствꙋющꙋ моли́твꙋ, и҆ не престаю́щꙋ двиза́тисѧ въ твое́мъ се́рдцѣ, да не когда̀ ѡ҆ста́виши ю҆̀, и҆ воста́неши пѣ́ти до вре́мене, а҆́ще не по смотре́нїю ѡ҆ста́витъ тѧ̀. Бг҃а бо ѡ҆ста́вивъ внꙋ́трь, и҆звнѣ̀ томꙋ̀ прибесѣ́дꙋеши, ѿ высо́кихъ къ до́лꙋ пове́ржєннымъ прекланѧ́ѧсѧ, но и҆ молвꙋ̀ є҆́й содѣ́ловаеши, и҆ тишинꙋ̀ ᲂу҆ма̀ смꙋща́еши: безмо́лвїе бо по и҆́мени свое́мъ и҆ дѣѧ́нїе и҆́мать, є҆́же въ ми́рѣ и҆ тишинѣ̀ и҆мѣ́ти то̀: Бг҃ъ бо ми́ръ є҆́сть, превы́шше молвы̀ и҆ во́плей. И҆ пѣ́сни бо на́шей а҆́гг҃льской бы́ти досто́итъ по жи́тельствꙋ, а҆ не плотско́й. Є҆́же бо гла́снымъ во́племъ пѣ́ти, ᲂу҆́мнагѡ во́плѧ <anchor type="page" number="239"/> є҆́сть зна́менїе, и҆ ра́ди лѣ́ности и҆ невѣ́жества на́шегѡ дано̀ бы́сть, за є҆́же привозводи́тисѧ ко и҆́стиннымъ. Невѣ́дꙋющымъ бо моли́твы, ꙗ҆́же є҆́сть добродѣ́телей и҆сто́чникъ по лѣ́ствичникꙋ, напаѧ́ющїй сады̀, дꙋшє́вныѧ си̑лы, подоба́етъ мно́гѡ пѣ́ти, и҆ без̾ мѣ́ры, и҆ при́снѡ въ разли́чїи мно́гихъ бы́ти, и҆ никогда́же престава́ти, до́ндеже ѿ мно́гагѡ приболѣ́зненнагѡ дѣѧ́нїѧ во видѣ́нїе пред̾ꙋспѣ́ютъ, моли́твꙋ ᲂу҆́мнꙋю ѡ҆брѣ́тше, дѣ́йствꙋющꙋ внꙋ́трь и҆́хъ. И҆́но бо є҆́сть дѣѧ́нїе безмо́лвїѧ, и҆ и҆́но ѻ҆́бщагѡ житїѧ̀: ко́йждо же, въ не́же при́званъ бѣ̀, пребыва́ѧй спасе́тсѧ. Тѣ́мже бою́сѧ писа́ти ра́ди немощны́хъ, зрѧ́ тѧ посредѣ̀ си́хъ ѡ҆браща́ющасѧ. Всѧ́къ бо, и҆́же ѿ слы́шанїѧ и҆лѝ ᲂу҆че́нїѧ въ моли́твѣ стражда́й, погиба́етъ, ꙗ҆́кѡ нестѧжа́вый наставлѧ́ющагѡ. Вкꙋси́вый же благода́ти, до́лженъ є҆́сть въ мѣ́рꙋ пѣ́ти, ꙗ҆́коже ѻ҆тцы̀ реко́ша, мно́жае же въ моли́твѣ трꙋжда́тисѧ. Разлѣни́выйсѧ же до́лженъ є҆́сть пѣ́ти, и҆лѝ прочита́ти дѣ́ѧтєльнаѧ ѻ҆те́чєскаѧ писа̑нїѧ. Не тре́бꙋетъ во кора́бль ве́сєлъ, вѣ́трꙋ вѣ̑трила протѧ́жꙋщꙋ, бла́го є҆мꙋ̀ вѣ́ѧнїе, дꙋ́хꙋ подаю́щꙋ къ препла́ванїю сла́нагѡ мо́рѧ страсте́й: стоѧ́щъ же вє́слы, и҆лѝ ладїе́ю влече́тсѧ. А҆́ще же нѣ́цыи любопри́тельнѣ предлага́ютъ ѻ҆тє́цъ ст҃ы́хъ, и҆лѝ здѣ̀ нѣ́кїихъ, ꙗ҆́кѡ всено́щное творѧ́хꙋ стоѧ́нїе, и҆ непреста́нно ѱалмопѣ́нїе: ѿвѣща́емъ си̑мъ ѿ писа́нїй, ꙗ҆́кѡ не всѣ́хъ всѧ̑ совершє́нна скꙋ́дости ра́ди тща́нїѧ, и҆ и҆знеможе́нїѧ си́лы: но ма̑лаѧ ᲂу҆́бѡ, не всѧ́кѡ ма̑ла длѧ вели́кихъ: вели̑каѧ же въ ма́лыхъ, не всѧ́кѡ совершє́нна: совершє́ннымъ бо всѧ̑ ᲂу҆до́бь дѣ́йствꙋєма сꙋ́ть. Зане́же не всѝ сꙋ́ть при́снѡ, ны́нѣ и҆лѝ дре́вле дѣ́латели, нижѐ всѝ тѣ́мъ же пꙋте́мъ ше́ствоваша, и҆лѝ до конца̀ въ то́мъ пребы́ша. Мно́зи бо ѿ дѣ́ланїѧ прїидо́ша въ видѣ́нїе, и҆ преста́ша ѿ всѣ́хъ, сꙋббѡ́тствовавше по дꙋхо́вномꙋ зако́нꙋ, и҆ ѡ҆ бз҃ѣ є҆ди́номъ веселѧ́хꙋсѧ, насыще́ни бж҃е́ственныѧ пи́щи, и҆ не попꙋща́еми пѣ́ти, и҆лѝ во и҆но́мъ чесо́мъ поꙋча́тисѧ, ѿ благода́ти сꙋ́ще во ᲂу҆́жасѣ до вре́мене, дости́гше жела́нїй конца̀ ѿ ча́сти ꙗ҆́кѡ во ѡ҆брꙋче́нїи. И҆ні́и же, да́же до кончи́ны въ дѣ́ланїи ᲂу҆́спше спасо́шасѧ, воздаѧ́нїѧ въ бꙋ́дꙋщемъ ѡ҆жида́юще. Нѣ́цыи же, при сме́рти и҆звѣще́нїе прїе́мше, и҆лѝ по сме́рти возблагоꙋха́вше въ показа́нїе своегѡ̀ спасе́нїѧ, благода́ть креще́нїѧ и҆мꙋ́ще ꙗ҆́коже всѝ, и҆ ра́ди плѣне́нїѧ и҆ невѣ́дѣнїѧ ᲂу҆ма̀ и҆́хъ не прїѡбщи́вшесѧ, та́йнѡ съ не́ю сꙋ́ще живꙋ́ще. И҆ні́и же во ѻ҆бои́хъ благоискꙋ́сствꙋютъ, си́рѣчь въ пѣ́нїи и҆ моли́твѣ, и҆ та́кѡ жи́тельствꙋютъ, бога́тꙋ и҆мꙋ́ще благода́ть ꙗ҆́кѡ приснодви́жимꙋ, никогда́же ѿ чесогѡ̀ возбранѧ́еми. Дрꙋзі́и же, да́же до конца̀ па́че грꙋ́би сꙋ́ще, безмо́лвїе соблюдо́ша, дово́льствꙋеми къ моли́твѣ то́чїю ѕѣлѡ̀ до́брѣ, ꙗ҆́кѡ є҆ди́ни съ є҆ди́нымъ бг҃омъ соедини́вшесѧ. Соверше́ннїи бо, ꙗ҆́коже реко́хомъ, всѧ̑ мо́гꙋтъ ѡ҆ ᲂу҆крѣплѧ́ющемъ и҆̀хъ хрⷭ҇тѣ̀, є҆мꙋ́же сла́ва во вѣ́ки вѣкѡ́въ, а҆ми́нь.</p>
<p>Ѡ҆ є҆́же ка́кѡ подоба́етъ пита́тисѧ.</p>
<p>ѕ҃. Ѡ҆ ᲂу҆тро́бѣ же что̀ рекꙋ̀, цари́цѣ страсте́й; А҆́ще возмо́жеши ᲂу҆мертви́ти тꙋ̀, и҆ полꙋме́ртвꙋ содѣ́лати, да не и҆знемо́жеши. Ѡ҆блада́ бо мѧ̀, возлю́бленне, и҆ ꙗ҆́кѡ ра́бъ тоѧ̀ и҆ содрꙋ́гъ слꙋжꙋ̀ є҆́й, содѣ́йственницѣ бѣсовѡ́мъ и҆ вселе́нїю страсте́й. То́ю бо паде́нїе на́ше быва́етъ, и҆ то́ю воста́нїе, є҆гда̀ благоꙋчреди́тсѧ, и҆ то́ю ѿпадо́хомъ пе́рвагѡ и҆ втора́гѡ досто́инства бж҃е́ственнагѡ. И҆́бо растлѣ́вшꙋсѧ є҆мꙋ̀ сꙋ́щꙋ и҆з̾ нача́ла, па́ки ѡ҆ хрⷭ҇тѣ̀ ѡ҆бновле́ни бы́хомъ. И҆ сѐ ѿпадо́хомъ ны́нѣ ѿ бг҃а небреже́нїемъ за́повѣдей, блюдꙋ́щихъ и҆ возраста́ющихъ благода́ть во предспѣ́ѧнїи: а҆́ще не разꙋмѣ́юще и҆ возно́симсѧ, мнѧ́щесѧ съ бг҃омъ бы́ти. Мнѡ́га же разли̑чїѧ и҆́мꙋтъ въ пи́щи тѣлеса̀, ꙗ҆́коже ѻ҆тцы̀ реко́ша. И҆ ѻ҆́въ ᲂу҆́бѡ ма́лѡ: ѻ҆́въ же мно́гѡ тре́бꙋетъ къ составле́нїю є҆сте́ственныѧ своеѧ̀ си́лы: кі́йждо по си́лѣ, и҆ навыкнове́нїю дово́ленъ сы́й. Ѻ҆ба́че безмо́лвствꙋѧй, всегда̀ въ скꙋ́дости до́лженъ є҆́сть бы́ти не насыща́ѧсѧ: ѡ҆тѧгче́ннꙋ бо стома́хꙋ, и҆ ᲂу҆мꙋ̀ помꙋще́ннꙋ си́мъ, нижѐ моли́твꙋ мо́жетъ глаго́лати крѣ́пцѣ, и҆лѝ чи́стѣ: но ѡ҆ воспаре́нїѧ мно́гихъ бра́шенъ сно́мъ преклонѧ́емь, ᲂу҆снꙋ́ти ско́рѡ жела́етъ, ѿ <anchor type="page" number="240"/> чесогѡ̀ мечта̑нїѧ безчи́слєнна во снѣ̀ привпа́даютъ ᲂу҆мꙋ̀. Тѣ́мже хотѧ́щемꙋ спасе́нїе полꙋчи́ти, и҆ нꙋ́дѧщемꙋсѧ гдⷭ҇а ра́ди безмо́лвнѡ пожи́ти: хлѣ́ба, ꙗ҆́коже мню̀, лі́тра<footnote lang="cu">трѝ че́тверти фꙋ́нта.</footnote> довлѣ́етъ є҆мꙋ̀, и҆ воды̀, и҆лѝ вїна̀, въ де́нь трѝ и҆лѝ четы́ре ча̑ши, и҆ ѿ прилꙋча́ющихсѧ снѣ́дей ма́лѡ ѿ всѣ́хъ во вре́мѧ причаща́тисѧ, ѿрѣва́ѧ насыще́нїе. Да понѐ сїѐ премꙋ́дрѣ ᲂу҆потреби́въ, киче́нїѧ причаще́нїемъ ѿ всѣ́хъ и҆збѣ́гнꙋти возмо́жетъ, и҆ бж҃їихъ ѕѣлѡ̀ до́брыхъ творе́нїй не возгнꙋша́етсѧ, благодарѧ̀ є҆мꙋ̀ ѡ҆ всѣ́хъ: и҆ сїѐ є҆́сть благоразꙋ́мныхъ разсꙋжде́нїе. Немоществꙋ́ющымъ же въ вѣ́рѣ и҆ дꙋшѣ̀, воздержа́нїе мно́жае поле́зно є҆́сть ѿ снѣ́дей, и҆̀мже ѕе́лїе ꙗ҆́сти повелѣ̀ а҆пⷭ҇лъ,<footnote lang="cu">Ри́м. гл. д҃і, ст. в҃.</footnote> за є҆́же не вѣ́ровати и҆̀мъ ѿ бг҃а сохранє́нымъ бы́ти. Что́ же тѝ рекꙋ̀, ꙗ҆́кѡ пра́вила, и҆ тѧготы̀ мно́ги попроси́лъ є҆сѝ, ста́ръ сы́й; ю҆́нїи не мо́гꙋтъ мѣ́риломъ и҆ мѣ́рою, и҆ ка́кѡ ты̀ то̀ ᲂу҆держи́ши; свобо́дꙋ бо подоба́етъ тѝ и҆мѣ́ти во все́мъ ꙗ҆дꙋ́щꙋ. А҆́ще же побѣжда́ешисѧ, раска́йсѧ, и҆ за́зри себѣ̀, и҆ па́ки начнѝ, и҆ не преста́ни си́це творѧ̀ всегда̀, па́даѧ и҆ востаѧ̀, и҆ ᲂу҆корѧ́ѧ при́снѡ себѐ, а҆ не и҆но́го, и҆ поко́й и҆мѣ́ти бꙋ́деши: премꙋ́дрѣ паде́нїѧми побѣ́дꙋ творѧ̀, по писа́нїю. Ѻ҆ба́че да не прехо́диши предѣ́лъ, є҆го́же предположи́хомъ, и҆ довлѣ́етъ тѝ. Не ᲂу҆крѣплѧ́ютъ бо тѣ́хъ прѡ́чїѧ снѣ̑ди толи́кѡ, є҆ли́кѡ хлѣ́ба и҆ воды̀ причаще́нїе. Сегѡ̀ ра́ди глаго́ла проро́къ, и҆на̑ѧ въ ничто́же полага́ѧ: Сы́не человѣ́чь! ꙗ҆́ждь вѣ́сомъ хлѣ́бъ тво́й, и҆ во́дꙋ мѣ́рою пі́й.<footnote lang="cu">І҆езек. гл. д҃, ст. ѳ҃.</footnote> Три́ бо предѣ́лы и҆́мать снѣ́дь: воздержа́нїе, самодово́лїе и҆ сы́тость. Воздержа́нїе є҆́сть, є҆́же а҆лка́ти ꙗ҆́дшꙋ: самодово́лїе же, є҆́же ни а҆лка́ти, ни ѡ҆тѧгоща́тисѧ: сы́тость же, є҆́же ѡ҆тѧгча́тисѧ ма́лѡ. А҆ є҆́же по насыще́нїи па́ки ꙗ҆́сти, две́рь є҆́сть чревобѣ́сїю, є҆́юже блꙋ́дъ вхо́дитъ. Ты́ же сїѧ̑ и҆звѣ́стнѡ вѣ́дый, по свое́й си́лѣ лꙋ́чшее и҆зберѝ, не престꙋпа́ѧ предѣ́лы: соверше́нныхъ бо є҆́сть и҆ сїѐ, по а҆пⷭ҇лꙋ, є҆́же и҆ насыща́тисѧ и҆ а҆лка́ти, и҆ во все́мъ мѡ́щнымъ бы́ти.<footnote lang="cu">Фїлїпп. гл. д҃, ст. в҃і.</footnote> <anchor type="page" number="241"/></p>
<p>Ѡ҆ пре́лести, и҆дѣ́же и҆ ѡ҆ и҆ны́хъ мно́гихъ предло́гахъ.</p>
<p>з҃. Зрѝ ᲂу҆̀бо, ꙗ҆́кѡ хощꙋ́ тѧ и҆звѣ́стнѡ вѣ́дѣти ѡ҆ пре́лести, є҆́же сохранѧ́тисѧ ѿ неѧ̀, да не ка́кѡ невѣ́дѣнїемъ стреми́вшись ве́лїй вре́дъ прїи́меши, и҆ дꙋ́шꙋ погꙋби́ши. Занѐ ᲂу҆до́бь приклонѧ́етсѧ самовла́стное человѣ́ка, ко прїѡбще́нїю сопроти́вныхъ, па́че же неискꙋ́сныхъ, ꙗ҆́кѡ ѿ ни́хъ дѣ́йствꙋемыхъ. Бли́зъ бо и҆́хъ и҆ ѻ҆́крестъ бѣ́сове новонача́льныхъ и҆ самочи́нныхъ сꙋ́ть, распростира́юще сѣ̑ти по́мыслѡвъ, и҆ рвы̀ паде́нїй, и҆ мечта́нїй па́гꙋбꙋ: гра́дъ бо и҆́хъ под̾ ѡ҆блада́нїемъ ва́рварѡвъ є҆́сть. И҆ не подоба́етъ чꙋди́тисѧ, а҆́ще прельсти́сѧ кто̀, и҆лѝ и҆зстꙋпѝ ᲂу҆мо́мъ, и҆лѝ пре́лесть прїѧ́тъ, и҆лѝ прїе́млетъ, и҆лѝ чꙋ́ждаѧ и҆́стины зри́тъ, и҆лѝ глаго́летъ ѿ неискꙋ́сства и҆ неразꙋ́мїѧ неподоба̑ющаѧ. Мно́гажды бо ѿ грꙋ́бости кто̀ ѡ҆ и҆́стинѣ вѣща́ѧ, и҆ и҆на̑ѧ вмѣ́стѡ и҆нѣ́хъ та́йнѣ глаго́лѧ, не вѣ́сть пра́вѣ рещѝ ꙗ҆́коже є҆́сть, и҆ мно́зѣхъ ᲂу҆жасѝ и҆ поноше́нїе и҆ смѣ́хъ, безꙋ́мнѣ глаго́лѧ, безмо́лвствꙋющымъ нано́ситъ. Нѣ́сть бо чꙋ́дно прельсти́тисѧ комꙋ̀ новонача́льнꙋ и҆ по мно́зѣхъ трꙋдѣ́хъ, зане́же бы́сть мнѡ́зѣмъ и҆ ны̑нѣшнимъ и҆ дрє́внимъ бг҃а взыскꙋ́ющымъ. И҆́бо па́мѧть бж҃їѧ, сі́есть ᲂу҆́мнаѧ моли́тва, вы́шша всѣ́хъ дѣ́ланїй є҆́сть, сїѧ̀ є҆́сть и҆ добродѣ́телей глава̀, ꙗ҆́кѡ любы̀ бж҃їѧ. И҆ и҆́же безстꙋ́днѣ и҆ де́рзостнѣ хотѧ́й ко бг҃ꙋ вни́ти, и҆ и҆сповѣ́дати є҆го̀ чи́стѣ, и҆ стѧжа́ти є҆го̀ въ себѣ̀ нꙋ́дѧсѧ, ᲂу҆до́бь ᲂу҆мерщвлѧ́емь є҆́сть сицевы́й ѿ самѣ́хъ бѣсѡ́въ, глаго́лю, а҆́ще попꙋ́ститсѧ: дерзнове́ннѡ бо и҆ де́рзостнѡ па́че ᲂу҆строе́нїѧ своегѡ̀ взыска́въ, съ киче́нїемъ понꙋжда́етсѧ до тогѡ̀ пре́жде вре́мени доспѣ́ти. Мно́гажды же благоꙋтро́бствꙋѧ гдⷭ҇ь, зрѧ̀ на́съ въ высо́кихъ де́рзѡстны, не попꙋща́етъ и҆скꙋшє́ннымъ бы́ти, ꙗ҆́кѡ да своѐ ко́ждо позна́въ мнѣ́нїе ѡ҆ себѣ̀ ѡ҆брати́тсѧ, пре́жде да́же не бꙋ́детъ поноше́нїе бѣсѡ́мъ, и҆ смѣ́хъ, и҆лѝ пла́чь въ человѣ́цѣхъ, и҆ па́че съ долготерпѣ́нїемъ взыскꙋ́ющемꙋ и҆ со смире́нїемъ, па́че же съ повинове́нїемъ, и҆ вопроше́нїемъ и҆скꙋ́сныхъ быва́етъ сїѐ <anchor type="page" number="242"/> чꙋ́дное дѣ́ло. Да не ка́кѡ вмѣ́стѡ пшени́цы, те́рнїе ѻ҆́тай по́жнетъ, и҆ го́ресть вмѣ́стѡ сла́дости, и҆ вмѣ́стѡ спасе́нїѧ ѡ҆брѧ́щетъ поги́бель. Си́льныхъ бо и҆ соверше́нныхъ є҆́сть противобо́рствовати при́снѡ бѣсѡ́мъ и҆ ме́чь дх҃о́вный, и҆́же є҆́сть глаго́лъ бж҃їй,<footnote lang="cu">Є҆фес. гл. ѕ҃, ст. з҃і.</footnote> вы́нꙋ на ни́хъ возпростира́ти. Немощні́и же и҆ новонача́льнїи, бѣ́гство со благоговѣ́нїемъ и҆ стра́хомъ ꙗ҆́кѡ тверды́ню ᲂу҆потреблѧ́юще, и҆ бра́ни ѿрека́ющесѧ, не смѣ́ѧ пре́жде вре́мени ра́товатисѧ, сме́рти ᲂу҆бѣга́ютъ. Ты́ же, а҆́ще безмо́лвствꙋеши до́брѣ, ча́ѧ со бг҃омъ бы́ти, никогда́же да прїи́меши, а҆́ще что̀ ви́диши чꙋ́вственно и҆лѝ ᲂу҆́мно, и҆лѝ и҆звнѣꙋ́дꙋ, и҆лѝ внꙋтрьꙋ́дꙋ, и҆лѝ а҆́ще и҆ ѡ҆́бразъ хрⷭ҇то́въ, и҆лѝ си́рѣчь а҆́гг҃лѡвъ, и҆лѝ ст҃а́гѡ зра́къ, и҆лѝ свѣ́тъ ᲂу҆мо́мъ мечта́етсѧ, и҆лѝ воѡбража́етсѧ, ꙗ҆́кѡ и҆ са́мъ ᲂу҆́мъ ѡ҆ себѣ̀ є҆стество́мъ и҆́мать мечта́тельное, и҆ ᲂу҆до́бь зра́ки содѣва́ти мо́жетъ, во ꙗ҆̀же жела́етъ не ᲂу҆̀ ѻ҆па́снѣ семꙋ̀ внима́ющымъ: и҆́же и҆ са́мъ на себѧ̀ нано́ситъ вре́дъ: и҆ сама́ же та̀ па́мѧть благи́хъ и҆лѝ ѕлы́хъ воѡбража́ти внеза́пꙋ ᲂу҆ма̀ чꙋ́вство, и҆ къ мечта́нїю возводи́ти ѻ҆бы́че, и҆дѣ́же и҆ мечта́тель быва́етъ таковы́й ѡ҆ себѣ̀, а҆ не безмо́лвникъ. Сегѡ̀ ра́ди внима́й, да не приложи́ши вѣ́ровати чесомꙋ̀, согласꙋ́ѧсѧ съ тѣ́мъ вско́рѣ, а҆́ще и҆ бла́го є҆́сть, пре́жде вопроше́нїѧ и҆скꙋ́сныхъ и҆ и҆стѧза́нїѧ мно́га, ꙗ҆́кѡ да не вре́дъ прїи́меши: но пребыва́й негодꙋ́ѧ къ томꙋ̀, при́снѡ блюдѧ̀ ᲂу҆́мъ сво́й неѡбразова́нъ, безви́денъ, невоѡбрази́теленъ. Мно́гажды бо и҆ є҆́же ко и҆скꙋ́сꙋ ѿ бг҃а по́сланное вѣнца̀ ра́ди, мно́зѣхъ вредѝ. Хо́щетъ бо гдⷭ҇ь на́шъ самовла́стное на́ше и҆скꙋси́ти, ка́мѡ преклонѧ́етсѧ. Оу҆зрѣ́вый бо что̀ въ мы́сли и҆лѝ въ чꙋ́вствѣ, а҆́ще и҆ ѿ бг҃а є҆́сть, и҆ кромѣ̀ вопроше́нїѧ вѣ́дꙋщихъ прїи́метъ, ᲂу҆до́бь прельща́етсѧ, и҆лѝ прельща́тисѧ хо́щетъ, ꙗ҆́кѡ ᲂу҆добопрїѧ́теленъ. До́лженъ є҆́сть новонача́льный внима́ти серде́чномꙋ то́чїю дѣ́йствꙋ ꙗ҆́кѡ непреле́стнꙋ, и҆на̑ѧ же всѧ̑ не прїима́ти до вре́мене ми́ра страсте́й. Бг҃ъ бо не негодꙋ́етъ на и҆́же ѻ҆па́снѡ себѣ̀ внима́ющаго пре́лести ра́ди, а҆́ще си́це и҆ не <anchor type="page" number="243"/> прїи́метъ, є҆́же ѿ негѡ̀ кромѣ̀ вопроше́нїѧ, и҆ мно́га и҆спыта́нїѧ, но па́че похвалѧ́етъ ꙗ҆́кѡ премꙋ́дра, а҆́ще на нѣ́кїихъ и҆ негодова̀. Не всѣ́хъ же до́лженъ є҆́сть вопроша́ти, но є҆ди́наго, є҆мꙋ́же ввѣ́рено є҆́сть и҆ дрꙋги́хъ ѡ҆кормле́нїе, и҆ житїе́мъ блиста́юща, ᲂу҆бо́га ᲂу҆́бѡ сꙋ́ща, мнѡ́га же богатѧ́ща по писа́нїю<footnote lang="cu">в҃ Корі́н. гл. ѕ҃, ст. і҃.</footnote>. Мно́зи бо неискꙋ́сни мно́зѣхъ немы́сленныхъ повреди́ша, и҆́хже сꙋ́дъ и҆́мꙋтъ по сме́рти. <footnote lang="cu">а҃ Корі́н. гл. в҃і, ст. і҃.</footnote> Не всѣ́хъ бо є҆́сть наста́вити и҆ и҆нѣ́хъ, но и҆̀мже даде́сѧ бж҃е́ственное разсꙋжде́нїе, по а҆пⷭ҇лꙋ. Разсꙋжде́нїе дх҃ѡ́въ ѿлꙋча́ющее го́ршее ѿ лꙋ́чшагѡ мече́мъ сло́ва. Кі́йждо бо сво́й ра́зꙋмъ и҆ разсꙋжде́нїе є҆сте́ственно, и҆лѝ дѣ́ѧтельно, и҆лѝ хꙋдо́жественно и҆́мать, а҆ не всѝ дх҃о́вное. Сегѡ̀ ра́ди глаго́ла премꙋ́дрый сїра́хъ: Совѣ̑тницы же твоѝ є҆ди́нъ ѿ ты́сѧщъ.<footnote lang="cu">Сїра́х. гл. ѕ҃, ст. ѕ҃.</footnote> Не ма́лъ же по́двигъ є҆́сть наста́вника ѡ҆брѣстѝ непреле́стна, и҆ дѣ́лы и҆ словесы̑ и҆ разꙋмѣ́ньми. Въ си́хъ ви́димь є҆́сть кто̀ непреле́стенъ сы́й, є҆гда̀ свидѣ́тельствовано ѿ бж҃е́ственныхъ писа́нїй и҆́мать и҆ дѣѧ́нїе и҆ мꙋдрова́нїе, смиренномꙋ́дрствꙋѧ, въ ни́хже подоба́етъ мꙋ́дрствовати. Нꙋ́жда бо не ма́ла дости́гнꙋти и҆́стины ꙗ҆́вственнѣ, и҆ чи́стꙋ бы́ти ѿ сопроти́вныхъ благода́ти, ꙗ҆́кѡ во ѡ҆́бразѣ и҆́стины ѡ҆бы́че дїа́волъ въ новонача́льныхъ па́че пока́зовати пре́лесть свою̀, преѡбразꙋ́ѧ лꙋка̑ваѧ своѧ̑ ꙗ҆́кѡ дꙋхѡ́вна. Сегѡ̀ ра́ди и҆́же къ чи́стѣй моли́твѣ доспѣ́ти тща́йсѧ въ безмо́лвїи, въ тре́петѣ мно́зѣ и҆ пла́чѣ и҆ чрез̾ вопро́съ и҆скꙋ́сныхъ наставле́нїемъ до́лженъ є҆́сть ше́ствовати, и҆ пла́кати всегда̀ ѡ҆ свои́хъ грѣсѣ́хъ, печа́лꙋѧ и҆ боѧ́сѧ, да не ка́кѡ мꙋ́ченъ бꙋ́детъ, и҆лѝ ѿпаде́тъ ѿ бг҃а, ѿлꙋче́нъ бы́въ ны́нѣ, и҆лѝ въ бꙋ́дꙋщемъ. Є҆гда̀ ᲂу҆́бѡ ви́дитъ кого̀ дїа́волъ плаче́внѣ живꙋ́ща, не пребыва́етъ та́мѡ, є҆́же ѿ пла́ча приходѧ́щагѡ смире́нїѧ боѧ́сѧ. А҆́ще же мечта́етъ кто̀ высѡ́каѧ со мнѣ́нїемъ доспѣ́ти, и҆ жела́нїе сатанино̀, а҆ не и҆́стинно стѧжа́въ, свои́ми сѣтѧ́ми ᲂу҆до́бь свѧзꙋ́етъ є҆го̀, ꙗ҆́кѡ своего̀ слꙋгꙋ̀. Сегѡ̀ ра́ди вели́ко ѻ҆рꙋ́жїе є҆́сть, є҆́же держа́ти въ моли́твѣ и҆ пла́чь, ꙗ҆́кѡ да не во мнѣ́нїе ѿ ра́дости моли́твы впаде́тъ: но радостопеча́лїе <anchor type="page" number="244"/> себѣ̀ и҆збира́ѧ, соблюде́тъ себѐ безвре́дна. Непреле́стнаѧ бо мл҃тва, теплота̀ съ моли́твою і҆и҃совою, влага́ющею ѻ҆́гнь въ зе́млю се́рдца на́шегѡ, попалѧ́ющаѧ стра̑сти ꙗ҆́кѡ те́рнїе, и҆ весе́лїе и҆ ти́хость въ дꙋшѣ̀ творѧ́щи, и҆ ни ѿ десны́ѧ и҆лѝ шꙋ́їѧ, и҆лѝ свы́ше грѧде́тъ, но въ се́рдцѣ прозѧба́етъ, ꙗ҆́коже и҆сто́чникъ воды̀ ѿ животворѧ́щагѡ дх҃а. И҆ сїю̀ є҆ди́нꙋ въ се́рдцѣ свое́мъ возлюбѝ ѡ҆брѣстѝ и҆ стѧжа́ти, блюдѧ̀ сво́й ᲂу҆́мъ присномечта́теленъ, и҆ на́гъ разꙋмѣ́нїй и҆ помышле́нїй, и҆ не бо́йтесѧ. Рекі́й бо: Дерза́йте: а҆́зъ є҆́смь, не бо́йтесѧ:<footnote lang="cu">Ма́рка гл. д҃і, ст. к҃з.</footnote> то́й є҆́сть съ на́ми, є҆го́же мы̀ и҆́щемъ, защища́юща на́съ всегда̀, и҆ не до́лжни є҆смы̀ боѧ́тисѧ и҆лѝ воздыха́ти, бг҃а призыва́юще. А҆́ще же нѣ́цыи и҆ соврати́шасѧ, врежде́ни бы́вше ᲂу҆мо́мъ, вѣ́ждь, ꙗ҆́кѡ ѿ самочи́нїѧ и҆ высокомꙋ́дрїѧ сѐ пострада́ша. И҆́же бо въ повинове́нїи съ вопроше́нїемъ и҆ смиренномꙋ́дрїемъ взыскꙋ́ѧй бг҃а, никогда́же прїи́метъ вре́дъ благода́тїю хрⷭ҇та̀, всѣ̑мъ человѣ́кѡмъ хотѧ́щагѡ спасти́сѧ. А҆́ще же и҆ слꙋчи́тсѧ и҆скꙋше́нїе, ко и҆скꙋ́сꙋ и҆ вѣнцꙋ̀ быва́етъ, скорѣ́йшꙋ и҆мѣ́ѧ попꙋща́ющагѡ бг҃а по́мощь, и҆́миже вѣ́сть ѡ҆́бразы. Пра́вдѣ бо живꙋ́щаго, и҆ непоро́чнѣ жи́тельствꙋющаго и҆ ᲂу҆далѧ́ющагосѧ человѣкоꙋго́дїѧ и҆ высокомꙋ́дрїѧ, а҆́ще и҆ безчи́слєнна подви́гнетъ и҆скꙋшє́нїѧ на́нь ве́сь бѣсо́вскїй по́лкъ, не и҆́мать є҆го̀ вреди́ти, ꙗ҆́коже ѻ҆тцы̀ глаго́лютъ. Де́рзостнѣ же и҆ своесовѣ́тнѣ ходѧ́щїи, сі́и и҆ вре́дъ ᲂу҆до́бнѡ стра́ждꙋтъ. Сегѡ̀ ра́ди ца́рскїй пꙋ́ть при́снѡ держа́ти до́лженъ є҆́сть безмо́лвствꙋѧй, превосхожде́нїю бо во всѣ́хъ ᲂу҆до́бь мнѣ́нїе послѣ́довати ѡ҆бы́че, є҆го́же пре́лесть прїе́млетъ. Держи́ же и҆ дыха́нїе ᲂу҆ма̀, ма́лѡ смѣжи́въ въ моли́твѣ ᲂу҆ста̀, а҆ не дыха́нїе ноздре́й, ꙗ҆́коже неꙋче́ннїи, да не вре́дъ прїи́меши надыма́ѧсѧ. Три́ же добродѣ́тєли сꙋ́ть безмо́лвїѧ, и҆̀хже подоба́етъ ѻ҆па́снѡ соблюда́ти, и҆ на всѧ́къ ча́съ и҆спы́товати, а҆́ще въ тѣ́хъ при́снѡ пребыва́емъ, да не ка́кѡ ѿ забве́нїѧ крадо́ми, внѣꙋ́дꙋ тѣ́хъ ходи́ти бꙋ́демъ. Ꙗ҆̀же сꙋ́ть сїѧ̑: воздержа́нїе, молча́нїе и҆ самоꙋкоре́нїе, си́рѣчь смире́нїе: <anchor type="page" number="245"/> ѡ҆бдержи́тельны бо сꙋ́ть и҆ дрꙋ́гъ дрꙋ́га храни́тельны, ѿ ни́хже моли́тва ражда́етсѧ и҆ возраста́етъ вы́нꙋ. Разли́чно же нача́ло благода́ти въ моли́твѣ ꙗ҆влѧ́етсѧ въ нѣ́кїихъ, и҆ многоѡбра́знѣ раздѣле́нїе дх҃а,<footnote lang="cu">а҃ Кор. гл. в҃і, ст. д҃.</footnote> глаго́летъ а҆пⷭ҇лъ, по свое́й є҆мꙋ̀ во́ли ви́димо є҆́сть и҆ познава́емо, ꙗ҆́коже по ѡ҆́бразꙋ и҆лїѝ ѳесві́тѧнина и҆ въ на́съ ꙗ҆влѧ́етсѧ. Въ нѣ́кїихъ ᲂу҆́бѡ дх҃ъ стра́ха, и҆стаева́ющъ го́ры страсте́й, и҆ сокрꙋша́ющъ ꙗ҆́коже ка́менїе жестѡ́каѧ сердца̀ прихо́дитъ ꙗ҆́кѡ ѿ стра́ха пригвожда́тисѧ, и҆ ме́ртвѣй пло́ти быва́ти. Въ дрꙋги́хъ же сотрѧсе́нїе, си́рѣчь ра́дованїе, є҆́же и҆ взыгра́нїе ꙗ҆снѣ́йше ѻ҆тцы̀ реко́ша, въ пе́рвыхъ невеще́ственное и҆ сꙋще́ственное во ᲂу҆тро́бѣ показꙋ́етсѧ: є҆́же бо безсꙋще́ственно и҆ неѷпоста́сно, и҆ не сꙋ́щее є҆́сть. Въ дрꙋги́хъ же коне́ченъ хла́дъ то́нокъ свѣ́та ми́ренъ, въ пред̾ꙋспѣ́вшихъ наипа́че въ моли́твѣ, дѣ́йствꙋетъ бг҃ъ, все́льшꙋсѧ хрⷭ҇тꙋ̀ въ се́рдцѣ,<footnote lang="cu">Є҆фес. гл. г҃, ст. з҃і.</footnote> по а҆пⷭ҇лꙋ, и҆ та́йнѣ ꙗ҆влѧ́емꙋ дх҃омъ. Сегѡ̀ ра́ди глаго́лаше бг҃ъ ко и҆лїѝ въ горѣ̀ хѡри́встѣй, ꙗ҆́кѡ не въ се́мъ и҆лѝ во ѻ҆́номъ гдⷭ҇ь, въ ча́стныхъ дѣ́йствахъ новонача́льныхъ, но въ хла́дѣ то́нцѣ свѣ́та, и҆ та́мѡ гдⷭ҇ь,<footnote lang="cu">г҃ Цар. гл. ѳ҃і, ст. в҃і.</footnote> соверше́нство показа́въ моли́твы.</p>
<p>Вопро́съ: Что̀ сотвори́тъ кто̀, є҆гда̀ преѡбразꙋ́етсѧ бѣ́съ во а҆́гг҃ла свѣ́тла, и҆ прельща́етъ человѣ́ка;</p>
<p>Ѿвѣ́тъ: Сегѡ̀ ра́ди тре́бꙋетъ человѣ́къ мно́га разсꙋжде́нїѧ, ꙗ҆́кѡ да разли́чїе до́брагѡ и҆ ѕла́гѡ позна́етъ. Не вдава́йсѧ ᲂу҆̀бо ско́рѡ ꙗ҆влѧ́ємымъ ле́гкости ра́ди, но пребыва́й тѧ́жекъ, и҆ со и҆скꙋше́нїемъ мно́гимъ ᲂу҆де́рживай до́брое, лꙋка́вое же ѿмета́й: до́лженъ бо є҆сѝ и҆скꙋша́ти и҆ разсꙋжда́ти, и҆ тогда̀ вѣ́ровати. Вѣ́ждь ᲂу҆́бѡ, ꙗ҆́кѡ ꙗ҆влє́нна сꙋ́ть дѣ̑йства благода́ти, ꙗ҆̀же бѣ́съ, а҆́ще и҆ преѡбразꙋ́етсѧ, пода́ти не мо́жетъ ни кро́тости, ни ти́хости, ни смире́нїѧ, ни ненавидѣ́нїѧ мі́ра, ни сла̑сти и҆ стра̑сти ᲂу҆толѧ́етъ, ꙗ҆̀же сꙋ́ть благода́ти дѣ̑йства. Дѣ́йство же ѻ҆́нагѡ є҆́сть, дмѣ́нїе, и҆ высокомꙋ́дрїе и҆ страхова́нїе, и҆ всѧ́ка ѕло́ба. Ѿ дѣ́йства ᲂу҆́бѡ возмо́жеши позна́ти возсїѧ́вшїй свѣ́тъ въ дꙋшѣ̀ <anchor type="page" number="246"/> твое́й, бж҃їй ли є҆́сть, и҆лѝ сатани́нъ. Ѳрі́даѯъ подо́бенъ є҆́сть, по зрѣ́нїю горчи́цѣ, и҆ ѻ҆́цетъ подо́бенъ вїнꙋ̀, по видѣ́нїю: но ѿ вкꙋше́нїѧ горта́нь познава́етъ, и҆ разсꙋжда́етъ коегѡ́ждо разли́чїе. Си́це и҆ дꙋша̀, а҆́ще и҆́мать разсꙋжде́нїе, ѿ ᲂу҆́мнагѡ чꙋ́вства познава́етъ ст҃а́гѡ дх҃а дарова̑нїѧ, и҆ сатанина̀ мечта̑нїѧ.</p></document>
