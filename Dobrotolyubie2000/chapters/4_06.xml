<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="1035"/>
<p>Ст҃ѣ́йшагѡ ка́ллїста, патрїа́рха кѡнстантїногра́дскагѡ.</p>
<p>Ѡ҆́бразъ внима́нїѧ моли́твы.</p>
<p>Пе́рвѣе всѣ́хъ начина́ютъ въ тѣлесѝ подвиза́ющагѡсѧ и҆ внима́ющагѡ моли́твѣ движє́нїѧ нѣ̑каѧ а҆́ки взыгра̑нїѧ под̾ ко́жею, ꙗ҆̀же мнѧ́тсѧ нѣ̑кїимъ бы́ти пре́лесть. Прихо́дитъ (же) и҆ теплота̀ ѿ по́чекъ ꙗ҆́кѡ ѡ҆поѧсꙋ́ющи та̑, мни́тсѧ и҆ та̀ пре́лесть бы́ти. Сїѧ̑ же не сꙋ́ть пре́лести, но є҆стества̀ сꙋ́ть, ꙗ҆́коже свѡ́йства ражда́єма ѿ по́двига ѻ҆́нагѡ. А҆́ще ли же кто̀ сла́витъ сїѧ̑, ꙗ҆́кѡ ѿ благода́ти сꙋ́ть, а҆ не ѿ є҆стества̀, сїѐ є҆́сть вои́стиннꙋ пре́лесть. Сїѧ̑ же какѡва́либо (сꙋ́ть) до́лжно є҆́сть подвиза́ющемꙋсѧ не люби́ти си́хъ, но ѿража́ти ѧ҆̀, прихо́дитъ же и҆ и҆́на теплота̀ ѿ се́рдца, и҆ а҆́ще ᲂу҆́бѡ снизхо́дитъ ᲂу҆́мъ въ блꙋ̑дныѧ по́мыслы, пре́лесть є҆́сть вои́стиннꙋ: а҆́ще ли же тѣ́ло ᲂу҆́бѡ всѐ ѿ се́рдца растеплева́етсѧ, ᲂу҆́мъ же є҆́сть чи́стъ и҆ безстра́стенъ, и҆ а҆́кибы прилѣ́пленъ є҆́сть во внꙋ́треннѣйшей глꙋбинѣ̀ се́рдца, сїѐ є҆́сть вои́стиннꙋ благода́ти, а҆ не ѿ пре́лести. Ѻ҆вогда̀ ᲂу҆̀бо быва́етъ въ та́кѡ ѡ҆брѣта́ющемсѧ и҆ по́тъ ѿ мно́гїѧ теплоты̀ быва́ющїѧ въ тѣлесѝ и҆схо́дитъ, и҆ тогда̀ подви́жетсѧ ѿ се́рдца свѧто́е дѣ́йство, взе́млющо а҆́ки ли́стъ нѣ́кїй ѿ се́рдца, и҆ дви́жꙋщо ᲂу҆́мъ ѿ внꙋ́треннѣйшихъ, ꙗ҆́кѡ прилѣ́пши самомꙋ̀ томꙋ̀ бж҃е́ственномꙋ дѣ́йствꙋ, ꙗ҆́коже вопи́ти ча́стѡ: І҆и҃се мо́й, і҆и҃се мо́й. А҆́бїе бо во ѿверзе́нїи се́рдца, сїѐ то́чїю вопїе́тъ ᲂу҆́мъ: І҆и҃се мо́й, и҆ не мо́жетъ всѐ рещѝ ᲂу҆́мъ, є҆́же: Гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀, ѿ ча́стыхъ ѿверзе́нїй се́рдца, но то́чїю, і҆и҃се мо́й. Глаго́лющїи же, ꙗ҆́кѡ всю̀ соверша́ютъ моли́твꙋ во ᲂу҆строе́нїи таково́мъ, прельща́ютсѧ: внегда́ бо прилѣпи́тсѧ ᲂу҆́мъ, ꙗ҆́коже рѣ́хомъ, <anchor type="page" number="1036"/> бж҃е́ственномꙋ дѣ́йствꙋ во внꙋ́треннѣйшее прише́дъ се́рдце, не мо́жетъ мно́жае вопи́ти, ра́звѣ то́чїю, і҆и҃се мо́й. Тогда̀ ᲂу҆̀бо быва́етъ ѿ ст҃ы́ѧ сеѧ̀ моли́твы, и҆ ᲂу҆́жасъ ѿ се́рдца, є҆гда̀ ѿ ст҃а́гѡ дѣ́йства ᲂу҆тѣше́нїе быва́етъ ве́лїе. И҆ тогда̀ ска́четъ, и҆ и҆стека́етъ со сла́достїю и҆ слеза̀ ѿ се́рдца, и҆ тече́тъ ѿ ѻ҆́чїю сладча́йше, и҆ сѐ є҆́сть радостопеча́лїе. Возврѣва́етъ же тогда̀ се́рдце ѿ мно́гагѡ ѻ҆́нагѡ свѧще́ннагѡ дѣ́йства, и҆ быва́етъ всѐ тѣ́ло распале́нно. И҆ вопїе́тъ ᲂу҆́мъ ᲂу҆жаса́емь: Гдⷭ҇и поми́лꙋй. И҆ ꙗ҆́коже є҆ле́й въ сосꙋ́дѣ по́лнѣ разгрѣва́емь ѿ ѻ҆гнѧ̀ ѕѣ́льнѣ, ѿ мно́гагѡ врѣ́нїѧ и҆злива́етсѧ и҆ внѣꙋ́дꙋ: та́кѡ быва́етъ и҆ на се́рдцѣ, внегда̀ возври́тъ сїѐ ѿ бж҃е́ственнагѡ дѣ́йства, и҆злива́етъ и҆ въ тѣлесѝ теплотꙋ̀, и҆ твори́тъ є҆̀ распале́но. И҆ тогда̀ стражда́й сїѐ разꙋмѣ́етъ, ꙗ҆́кѡ внꙋ́трєннѧѧ є҆гѡ̀ ꙗ҆́снѣ и҆зска́чꙋтъ во́нъ. Быва́ютъ же и҆ и҆́на нѣ̑каѧ пресла̑внаѧ на и҆мꙋ́щемъ рече́нное ᲂу҆строе́нїе, є҆́сть є҆гда̀ и҆ свѣ́тъ) тѣ́мже и҆ просвѣще́нїе внꙋтрьꙋ́дꙋ таковы́й смотрѧ́етъ просвѣща́ющо є҆го̀ па́че со́лнца, и҆ ѿ се́рдца и҆сточа́ющо свѣ́тъ. Быва́ютъ же внꙋ́трь се́рдца и҆ и҆́на та̑инства, ꙗ҆̀же не мо́щно и҆ писа́нїю преда́ти: ви́дитъ бо ᲂу҆́мъ тва́рь всю̀, и҆ ᲂу҆жаса́емь ѿ движе́нїѧ ст҃а́гѡ дѣ́йства, и҆ ѿ смотрѧ́емыхъ бж҃е́ственныхъ та́инствъ, возсыла́етъ и҆з̾ глꙋбины̀ се́рдца славослѡ́вїѧ, ꙗ҆̀же не могꙋ̀ писа́нїемъ и҆з̾ѧви́ти. Ве́сь бо быва́етъ человѣ́къ тогда̀ ѡ҆боже́нъ ѿ бж҃е́ственнагѡ ѻ҆́нагѡ движе́нїѧ: внѣ́ же всѧ́кагѡ ве́щнагѡ и҆ чꙋ́вственнагѡ всегѡ̀. И҆ ꙗ҆́кѡ неꙋдержи́мь ѿ ра́дости, ꙗ҆́коже нѣ́кїй мно́гимъ вїно́мъ погрꙋже́нъ. Та́же по си́хъ восхища́етсѧ во видѣ̑нїѧ бж҃е́ствєнна, и҆ ви́дитъ та̑инства стра̑шна, ꙗ҆̀же не могꙋ̀ написа́ти тонкоча́стнѣ: ви́дитъ бо ᲂу҆́мъ видѣ̑нїѧ бж҃е́ствєнна, ви́дитъ же и҆ наслаждє́нїѧ пра́ведныхъ, и҆ ра̑йскїѧ добрѡ́ты. И҆ є҆щѐ высоча́йше восхища́емь ᲂу҆мо́мъ, ви́дитъ на небесѝ ᲂу҆жа̑снаѧ и҆ пресла̑внаѧ та̑инства, и҆ є҆ли́кѡ ѡ҆чища́етсѧ человѣ́къ ѿ прилѡ́гъ сопроти́вныхъ, толи́кѡ є҆щѐ ви́дитъ и҆ бѡ́льша си́хъ, ꙗ҆́коже є҆мꙋ̀ дарова́лъ всест҃ы́й дх҃ъ, є҆мꙋ́же сла́ва во вѣ́ки, а҆ми́нь.</p>
<anchor type="page" number="1037"/>
<p>Тогѡ́жде ѡ҆ моли́твѣ вкра́тцѣ.</p>
<p>Моли́тва непреста́нна є҆́сть, є҆́же призыва́ти и҆́мѧ бж҃їе вы́нꙋ. А҆́ще ᲂу҆́бѡ бесѣ́дꙋетъ кто̀, а҆́ще сѣди́тъ, а҆́ще хо́дитъ, а҆́ще дѣ́лаетъ, а҆́ще ꙗ҆́стъ, а҆́ще что̀ и҆́но твори́тъ. На всѧ́ко бо вре́мѧ, и҆ на всѧ́комъ мѣ́стѣ подоба́етъ призыва́ти и҆́мѧ бж҃їе, ꙗ҆́коже пи́шетъ: непреста́ннѡ моли́тесѧ<footnote lang="cu">а҃ Солꙋ́н. гл. є҃, ст. з҃і.</footnote>. Си́це бо потреблѧ́етсѧ и҆скꙋше́нїе вра́жїе: моли́тисѧ же тре́бѣ є҆́сть комꙋ̀ се́рдцемъ, пѣ́ти и҆ ᲂу҆сты̀, є҆гда̀ наединѣ̀ є҆́сть. А҆́ще ли же кто̀ є҆́сть на кꙋпи́лищи, и҆лѝ съ нѣ́кїими ѡ҆брѣта́ѧсѧ, не тре́бѣ є҆́сть ᲂу҆сты̀ пѣ́ти, но є҆ди́ною мы́слїю. Подоба́етъ же и҆ ѻ҆́чи блюстѝ, и҆ до́лꙋ зрѣ́ти ра́ди паре́нїѧ, и҆ сѣ́тей вра́жїихъ. Мл҃тва бо соверше́нна є҆́сть є҆́же глаго́лати къ бг҃ꙋ без̾ паре́нїѧ ᲂу҆́мнагѡ, внегда̀ собира́ти всѧ̑ помышлє́нїѧ съ чꙋ́вствами. Наставлѧ́етъ же въ сїѐ человѣ́ка, є҆́же ᲂу҆мертви́тисѧ ѿ всѧ́кагѡ человѣ́ка и҆ мі́ра, и҆ всѣ́хъ ꙗ҆̀же въ не́мъ: моли́тва же разꙋмѣва́етсѧ, ꙗ҆́кѡ премѣнѧ́етъ смꙋщє́нїѧ, є҆гда̀ ви́дитъ, ꙗ҆́кѡ весели́тсѧ ᲂу҆́мъ просвѣ́щьсѧ ѡ҆ гдⷭ҇ѣ, зна́менїе же є҆́сть, а҆́ще коснꙋ́сѧ комꙋ̀, ꙗ҆́кѡ къ томꙋ̀ не смꙋща́етсѧ, а҆́ще напа́ствꙋетъ є҆гѡ̀ и҆ ве́сь мі́ръ: И҆́бо соверше́ннѣ молѧ́йсѧ, ᲂу҆мерщвлѧ́етсѧ поко́ю своемꙋ̀ и҆ мі́рꙋ. Моли́тва бо со смире́нїемъ и҆ трꙋдо́мъ и҆ слеза́ми, и҆ є҆́же не твори́ти во́лю свою̀, пресѣка́етъ воспомина́нїе, ꙗ҆̀же (кто̀) что̀ содѣ́ѧ, и҆лѝ ви́дѣ, и҆лѝ слы́ша, и҆лѝ глаго́ла: и҆́бо и҆спра́вивше сїѧ̑ ѻ҆тцы̀, кромѣ́ же трꙋда̀ <anchor type="page" number="1038"/> и҆ сле́зъ, и҆ ѿсѣче́нїѧ во́лѧмъ не и҆спра́виша. Моли́твѣ и҆ пѣ́нїю не то́чїю ᲂу҆мо́мъ подоба́етъ быва́ти, но и҆ ᲂу҆стна́ми. И҆́бо проро́къ дв҃дъ глаго́летъ: Гдⷭ҇и, ᲂу҆стнѣ̀ моѝ ѿве́рзеши, и҆ ᲂу҆ста̀ моѧ̑ возвѣстѧ́тъ хвалꙋ̀ твою̀<footnote lang="cu">Ѱал. н҃, ст. з҃і.</footnote>, и҆ а҆по́столъ показꙋ́ѧ, ꙗ҆́кѡ и҆́щꙋтсѧ и҆ ᲂу҆стнѣ̀, речѐ, се́рдце и҆ пло́дъ ᲂу҆сте́нъ<footnote lang="cu">Є҆вр. гл. г҃і, ст. є҃і.</footnote>, и҆ ꙗ҆̀же по си́хъ.</p>
<footer/>
</document>
