<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="303"/>
<p>Фїлоѳе́й преподо́бный ѻ҆те́цъ на́шъ, бы́вый и҆гꙋ́менъ слове́сныѧ па́ствы и҆́нокѡвъ, ꙗ҆́же въ сїна́и, и҆ сегѡ̀ ра́ди сїнаи́тъ нарица́емый, въ ко́и процвѣтѐ времена̀, и҆ сконча́сѧ, безвѣ́стнѡ. Настоѧ́щꙋю же сїю̀ кни́гꙋ, на четы́редесѧть гла́въ раздѣле́ннꙋю, ꙗ҆́кѡ преизрѧ́днѣ и҆́мъ сочине́ннꙋю, и҆ мно́жайшїѧ, ю҆́же немо́щнѡ и҆зрещѝ, дх҃о́вныѧ премꙋ́дрости и҆ дꙋше́вныѧ по́льзы и҆спо́лненнꙋю, къ ли́кꙋ про́чихъ гла́въ ѡ҆ трезвѣ́нїи присоедини́ти не бѣ̀ ᲂу҆го́днѡ пра́ведникꙋ. Мно́гагѡ же и҆ тре́бꙋетъ. Пра́виломъ бо ѻ҆́нꙋю и҆звѣ́стнымъ трезвѣ́нїѧ, и҆ хране́нїѧ ᲂу҆ма̀, и҆ чистоты̀ серде́чныѧ нарещѝ мо́щнѡ непогрѣши́тельнѡ въ и҆́стинѣ.</p>
<anchor type="page" number="304"/>
<p>Преподо́бнагѡ ѻ҆тца̀ на́шегѡ</p>
<p>ФІЛОѲЕ́А СІНА́ЙСКАГѠ,</p>
<p>глави̑зны ѡ҆ трезвѣ́нїи, м҃.</p>
<p>а҃. Є҆́сть въ на́съ мы́сленнаѧ бра́нь, чꙋ́вственныѧ лютѣ́йшаѧ: и҆ подоба́етъ дѣ́лателю благоче́стїѧ тещѝ, и҆ къ намѣ́ренїю слѣ́довати ᲂу҆́мнѣ, є҆́же соверше́ннѣ па́мѧть бж҃їю въ се́рдцѣ ꙗ҆́коже би́серъ, и҆лѝ ка́мень че́стенъ стѧжа́ти: и҆ подоба́етъ всѧ̑ ѡ҆ста́вити, и҆ тѣ́ло, и҆ са́мꙋю настоѧ́щꙋю жи́знь презира́ти, да бг҃а є҆ди́наго въ се́рдцѣ и҆мѣ́емъ. Довлѣ́етъ бо: речѐ бж҃е́ственный златоꙋ́стъ, бг҃овидѣ́нїе ᲂу҆́мное погꙋби́ти лꙋка̑выѧ сꙋпоста́ты. (Въ маргарі́тѣ ли́стъ ф҃д).</p>
<p>в҃. Все́ю ᲂу҆̀бо си́лою до́лжни сꙋ́ть мы́сленнѣ подвиза́ющїисѧ дꙋхѡ́внаѧ дѣ̑ланїѧ и҆з̾ бж҃е́ственныхъ писа́нїй и҆збира́ти, и҆ ко ᲂу҆мꙋ̀, ꙗ҆́коже цѣльбонѡ́сныѧ пла́стыри прилага́ти: и҆ ѿ ᲂу҆́тра, глаго́летъ, съ ѻ҆па́сною па́мѧтїю бж҃їею, и҆ непреста́нною въ дꙋшѝ і҆и҃са хрⷭ҇та̀ моли́твою, мꙋ́жественнѡ и҆ стро́гѡ стоѧ́ти во вратѣ́хъ се́рдца, и҆ ᲂу҆бива́ти мы́сленною стра́жею всѧ̑ грѣ̑шныѧ землѝ, и҆ восто́ргомъ и҆ протѧже́нїемъ вѣ́рныѧ па́мѧти бж҃їѧ посѣца́ти главы̑ си́льныхъ ѡ҆ гдⷭ҇ѣ, и҆ нача̑ла ра́тныхъ по́мыслѡвъ. Поне́же вѣ́мы и҆ въ мы́сленныхъ по́двизѣхъ бж҃е́ственное нѣ́кое дѣ́ланїе и҆ чи́нъ. И҆ си́це подоба́етъ нꙋ́дѧщымсѧ твори́ти, до́ндеже наста́нетъ снѣде́нїѧ вре́мѧ: по́томъ же благодари́вшымъ гдⷭ҇ви, є҆ди́нагѡ ра́ди человѣколю́бїѧ сꙋгꙋ́бѡ насыща́ющемꙋ на́съ <anchor type="page" number="305"/> пи́щею, и҆ дꙋхо́внѣ и҆ тѣле́снѣ, па́мѧтїю сме́рти и҆ поꙋче́нїемъ подоба́етъ и҆знꙋрѧ́ти себѐ, и҆ въ настꙋпа́ющїй де́нь па́ки ᲂу҆́треннѧгѡ дѣ́ла крѣ́пкѡ держа́тисѧ. Є҆два́ бо си́це на всѧ́къ де́нь творѧ́ще, и҆збѣ́гнꙋти возмо́жемъ ѡ҆ гдⷭ҇ѣ мре́жей мы́сленнагѡ врага̀, ꙗ҆̀же ᲂу҆коснѣва́ѧ въ на́съ ражда́ютъ трѝ сїѧ̑: вѣ́рꙋ, наде́ждꙋ и҆ любо́вь. И҆ вѣ́ра вои́стиннꙋ ᲂу҆строѧ́етъ на́съ боѧ́тисѧ бг҃а: наде́жда же, преходѧ̀ ра́бскїй стра́хъ, съ любо́вїю бж҃їею соединѧ́етъ человѣ́ка, занѐ ᲂу҆пова́нїе не посрами́тъ: поне́же ражда́ти вѣ́сть сꙋгꙋ́бꙋю любо́вь, є҆́юже зако́нъ и҆ проро́цы ви́сѧтъ. Любы́ же николи́же ѿпа́даетъ съ тѣ́мъ, є҆го́же вино́ю быва́етъ и҆ въ се́мъ вѣ́цѣ прича́стникꙋ своемꙋ̀, и҆сполнѧ́ющемꙋ бж҃е́ствєнныѧ законоположє́нїѧ, и҆ въ бꙋ́дꙋщемъ.</p>
<p>г҃. Рѣ́дко же є҆́сть ѕѣлѡ̀ ѡ҆брѣстѝ ᲂу҆мо́мъ безмо́лвствꙋющыѧ. И҆ ѻ҆́нѣхъ то́чїю є҆́сть сїѐ, и҆̀же бж҃е́ственнꙋю благода́ть, и҆ ᲂу҆тѣше́нїе се́ю ве́щїю прибли́жити къ себѣ̀ ᲂу҆хищрѧ́ютсѧ. А҆́ще ᲂу҆́бѡ любомꙋ́дрїе ѡ҆ хрⷭ҇тѣ̀, во блюде́нїи ᲂу҆ма̀ и҆ трезвѣ́нїи ᲂу҆́мное ѻ҆́ное дѣ́ланїе проходи́ти хо́щемъ, воздержа́нїемъ мно́гихъ ꙗ҆́стїй ᲂу҆жѐ пꙋ́ть се́й на́чнемъ, мѣ́рою ꙗ҆́стїѧ и҆ питїѧ̀ по си́лѣ прїе́млюще. Глаго́летсѧ бо трезвѣ́нїе пра́веднѡ, пꙋ́ть въ ца́рствїе ведꙋ́щїй, и҆ въ сꙋ́щее внꙋ́трь на́съ и҆ въ бꙋ́дꙋщее. Оу҆́мное же дѣ́ланїе ꙗ҆́кѡ содѣ́ловающее и҆ ᲂу҆бѣлѧ́ющее нра́вы ᲂу҆ма̀, и҆ ѿ стра́стнагѡ въ безстра́стное прелага́ющее, ѻ҆ко́нцꙋ свѣ́тломꙋ Оу҆подоблѧ́етсѧ, и҆́мже бг҃ъ прини́кши ꙗ҆влѧ́етсѧ ᲂу҆мꙋ̀.</p>
<p>д҃. А҆ и҆дѣ́же смире́нїе и҆ па́мѧть бж҃їѧ, и҆з̾ трезвѣ́нїѧ и҆ внима́нїѧ состоѧ́щаѧ, и҆ ча́стаѧ моли́тва проти́вꙋ врагѡ́въ воздвиза́емаѧ, та́мѡ є҆́сть мѣ́сто бж҃їе, и҆лѝ серде́чное не́бо, въ не́мже бѣсо́вскїй по́лкъ страши́тсѧ пребыва́ти, ѡ҆бита́ющагѡ ра́ди въ ѻ҆́номъ мѣ́стѣ бг҃а.</p>
<p>є҃. Ничто́же многосло́вїѧ є҆́сть смꙋти́тельнѣе, и҆ ѧ҆зы́ка невозде́ржнагѡ ѕлѣ́е, и҆ ничто́же па́че мо́жетъ состоѧ́нїе дꙋшѝ потреби́ти. Ꙗ҆̀же бо на всѧ́къ де́нь назида́емъ, ѻ҆но̀ разрꙋша́етъ, и҆ ꙗ҆̀же трꙋдо́мъ собира́емъ, ѧ҆зыкобо́лїемъ дꙋша̀ расточа́етъ. Что́ бо ѻ҆́нагѡ го́рше: неꙋдержи́мо ѕло̀. Подоба́етъ ᲂу҆̀бо ѻ҆́номꙋ ча́сть <anchor type="page" number="306"/> предѣ́лъ положи́ти, и҆ нꙋ́ждꙋ наложи́ти и҆ подави́ти ѻ҆́ной, и҆ да си́це рекꙋ̀, є҆́же на потре́бꙋ то́чїю слꙋжи́ти. И҆ кто̀ и҆зрещѝ мо́жетъ всю̀ ѿ ѧ҆зы́ка быва́ющꙋю дꙋше́внꙋю тщетꙋ̀;</p>
<p>ѕ҃. Пе́рваѧ две́рь, вводѧ́щаѧ въ мы́сленный і҆ерꙋсали́мъ, во внима́нїе ᲂу҆ма̀, є҆́сть молча́нїе ᲂу҆́стъ въ ра́зꙋмѣ, а҆́ще и҆ не безмо́лвствꙋетъ є҆щѐ ᲂу҆́мъ. Втора́ѧ же, ѿ бра́шенъ и҆ пи́тїй воздержа́нїе ᲂу҆мѣ́ренное. Тре́тїѧ, ᲂу҆́мъ и҆ тѣ́ло ѡ҆чища́ющаѧ, сме́рти непреста́ннаѧ па́мѧть и҆ поꙋче́нїе. Сеѧ̀ а҆́зъ красотꙋ̀ є҆ди́ною ᲂу҆зрѣ́въ, и҆ дꙋ́хомъ, а҆ не ѻ҆́комъ ᲂу҆ѧ́звленъ и҆ ᲂу҆слажде́нъ бы́въ, сꙋпрꙋ́гꙋ мнѣ̀ въ се́мъ житїѝ восхотѣ́хъ стѧжа́ти, рачи́тель бы́въ благолѣ́пїѧ тоѧ̀ и҆ че́стности. Ка́кѡ є҆́сть ѻ҆на̀ смире́нна, радостопеча́льна, разсмотри́тельна, пристра́шна бꙋ́дꙋщагѡ пра́веднагѡ и҆стѧза́нїѧ, боѧ́щасѧ ѿлага́тельства житїѧ̀: и҆ ѿ чꙋ́вственныхъ ѻ҆че́съ во́дꙋ живо́тнꙋ цѣли́тельнꙋ ѡ҆бы́че и҆сточа́ти, ѿ мы́сленныхъ же ѻ҆че́съ и҆сто́чникъ и҆спꙋска́ющїй премꙋдрѣ́йшыѧ мы̑сли, и҆́же течѧ̀ и҆ скача̀ весели́тъ смы́слъ. Сїю̀, ꙗ҆́коже рѣ́хъ, дще́рь а҆да́мовꙋ, па́мѧть, глаго́лю, сме́рти, жажда́хъ при́снѡ сожи́тельницею и҆мѣ́ти, и҆ съ не́ю спа́ти, и҆ съ не́ю бесѣ́довати, и҆ что̀ и҆́мать бы́ти по ѿложе́нїи сегѡ̀ тѣлесѐ, соистѧ́зовати: но не позволѧ́ло мно́гащи скве́рное забве́нїе, ѡ҆мраче́ннаѧ дїа́волѧ дще́рь.</p>
<p>з҃. Є҆́сть бра́нь, вта́йнѣ ѿ дꙋхѡ́въ лꙋка́вствїѧ чрез̾ по́мыслы съ дꙋше́ю сража́ющаѧсѧ. Неви́димѣй бо є҆́й сꙋ́щей и҆ ѕложела́тєльныѧ си̑лы ѻ҆́ныѧ, подо́бнѣ є҆ѧ̀ сꙋществꙋ̀, неви́димою бра́нїю къ не́й прихо́дѧтъ. И҆ мо́щно ви́дѣти междꙋ̀ ѻ҆́ными и҆ се́ю, и҆ ѻ҆рꙋ̑жїѧ, и҆ ѡ҆полче́нїе и҆ лє́стныѧ прельщє́нїѧ, и҆ бра́нь стра́шнꙋ, и҆ сраже́нїе ра́тническо, и҆ побѣ̑ды и҆ побѣждє́нїѧ ѿ ѻ҆бою̀ странꙋ̑. Є҆ди́нѣмъ же не доста́точествꙋетъ сїѧ̀ мы́сленнаѧ бра́нь: є҆́йже поꙋча́емъ, пред̾ чꙋ́вственною бра́нїю, вре́менемъ пред̾ꙋставле́нїѧ ра́ти. Чꙋ́вственнаѧ бо бра́нь навы́че и҆ вре́мѧ себѣ̀, и҆ чи́нъ ѡ҆предѣлѧ́ти: ѻ҆́наѧ же безвѣ́стнѡ предлага́етъ, внеза́пꙋ ѿ са́мыѧ среды̀ се́рдца подсѣда́ѧ, дꙋ́шꙋ ᲂу҆мерщвлѧ́етъ грѣхо́мъ. Чесогѡ̀ ра́ди, и҆ почто̀ по́двигъ се́й и҆ бра́нь составлѧ́етсѧ на ны̀; Да <anchor type="page" number="307"/> не бꙋ́детъ и҆сполнѧ́ема на́ми во́лѧ бж҃їѧ, ѡ҆ не́йже мо́лимсѧ глаго́люще: да бꙋ́детъ въ на́съ во́лѧ твоѧ̀.<footnote lang="cu">Лꙋкѝ гл. а҃і, ст. в҃.</footnote> Во́лѧ же сїѧ̀ сꙋ́ть за́пѡвѣди бж҃їѧ. И҆ а҆́ще кто̀ ѡ҆ гдⷭ҇ѣ ᲂу҆́мъ сво́й вельмѝ тре́звеннѣ поста́вивъ ѿ пре́лести бѣсѡ́въ, вхо́ды и҆́хъ и҆ приплетє́нїѧ, ѿ мечта́нїй составлѧ́ємыѧ, тща́тельнѣ ᲂу҆сма́тривати бꙋ́детъ, ѡ҆брѧ́щетъ и҆̀хъ и҆скꙋ́сомъ. Тѣ́мже и҆ гдⷭ҇ь, проти́вꙋ скве́рныхъ бѣсѡ́въ намѣ́ренїе протѧза́ѧ, ꙗ҆́кѡ бг҃ъ, помышлє́нїѧ и҆́хъ предви́дѧ, сопроти́вꙋ и҆́хъ намѣ́ренїѧ за́пѡвѣди своѧ̑, съ преще́нїемъ престꙋпа́ющымъ, положѝ.</p>
<p>и҃. Є҆гда̀ въ навыкнове́нїи нѣ́коемъ быва́емъ, воздержа́нїѧ глаго́лю, и҆ ᲂу҆дале́нїѧ ѿ ꙗ҆влѧ́ющихсѧ ѕѡ́лъ, пѧтьмѝ чꙋ́вствы производи́мыхъ, по́слѣ сегѡ̀ возмо́жемъ и҆ се́рдце блюстѝ со і҆и҃сомъ, и҆ ѿ негѡ̀ се́рдцемъ просвѣща́тисѧ, и҆ со жела́нїемъ нѣ́кїимъ те́плымъ благосты̑ни є҆гѡ̀ ᲂу҆мо́мъ вкꙋша́ти. Поне́же не и҆но́гѡ ра́ди чесогѡ̀ ѡ҆чища́ти се́рдце зако́нъ прїѧ́хомъ, но ꙗ҆́кѡ да ѻ҆́блакомъ лꙋка́вствїй, и҆зше́дшимъ ѿ воздꙋ́ха серде́чнагѡ, и҆ расточи́вшимсѧ ча́стымъ внима́нїемъ, ꙗ҆́кѡ во ве́дренный де́нь чи́стѣ ви́дѣти возмо́жемъ со́лнце пра́вды, і҆и҃са, и҆ ѿ ча́сти просвѣти́тисѧ во ᲂу҆мѣ̀ словесы̑ вели́чествїѧ є҆гѡ̀. Поне́же не всѣ̑мъ ꙗ҆влѧ́тисѧ ѡ҆быко́ша, но то́чїю ѡ҆чища́ющымъ смы́слъ.</p>
<p>ѳ҃. Си́це себѐ на всѧ́къ де́нь подоба́етъ соверша́ти, ꙗ҆ковы́мъ подоба́етъ ꙗ҆ви́тисѧ пред̾ бг҃омъ. Глаго́летъ бо проро́къ ѡ҆сі́а: Ми́лость и҆ сꙋ́дъ хранѝ, и҆ приближа́йсѧ къ бг҃ꙋ твоемꙋ̀ вы́нꙋ.<footnote lang="cu">Ѡ҆сі́и гл. в҃і, ст. ѕ҃.</footnote> И҆ па́ки малахі́а ѿ лица̀ бж҃їѧ глаго́летъ: сн҃ъ сла́витъ ѻ҆ц҃а̀, и҆ ра́бъ господи́на своегѡ̀ ᲂу҆бои́тсѧ: и҆ а҆́ще ѻ҆ц҃ъ є҆́смь а҆́зъ, то̀ гдѣ̀ сла́ва моѧ̀; и҆ а҆́ще гдⷭ҇ь є҆́смь а҆́зъ, то̀ гдѣ̀ є҆́сть стра́хъ мо́й; глаго́летъ гдⷭ҇ь вседержи́тель.<footnote lang="cu">Малах. гл. а҃, ст. ѕ҃.</footnote> И҆ а҆пⷭ҇лъ: Ѡ҆чи́стимъ себѐ, глаго́летъ, ѿ всѧ́кїѧ скве́рны пло́ти и҆ дꙋ́ха.<footnote lang="cu">в҃ Кор. гл. з҃, ст. а҃.</footnote> И҆ премꙋ́дрость па́ки: Всѧ́цѣмъ хране́нїемъ блюдѝ твоѐ се́рдце: ѿ си́хъ бо и҆схо́дъ живота̀.<footnote lang="cu">Прит. гл. д҃, ст. к҃г.</footnote> И҆ гдⷭ҇ь і҆и҃съ хрⷭ҇то́съ глаго́летъ: ѡ҆чи́сти внꙋ́треннее стклѧ́ницы, да бꙋ́детъ и҆ внѣ́шнее чи́сто.<footnote lang="cu">Матѳ. гл. к҃г, ст. к҃ѕ.</footnote></p>
<anchor type="page" number="308"/>
<p>і҃. Безвре́мєнныѧ бесѣ̑ды ѻ҆вогда̀ не́нависть въ слꙋ́шателехъ къ на́мъ ражда́ютъ, ѻ҆вогда́ же ᲂу҆кори̑зны и҆ посмѣѧ̑нїѧ въ зазира́ющихъ безꙋ́мїе глаго́лѡвъ: и҆ны̑ѧ же ѡ҆скверне́нїе со́вѣсти, и҆ны̑ѧ ѡ҆сꙋжде́нїе ѿ бг҃а, и҆ печа́ль дх҃а ст҃а́гѡ. Є҆́же и҆ є҆́сть ᲂу҆жа́снѣйшее всегѡ̀ и҆но́гѡ.</p>
<p>а҃і. Ѡ҆чища́ѧй се́рдце своѐ, и҆ и҆з̾ ко́рене и҆сторга́ѧй ѡ҆ гдⷭ҇ѣ грѣ́хъ, и҆ трꙋдѧ́йсѧ ра́зꙋма ра́ди бж҃е́ственнѣйша, и҆ ᲂу҆мо́мъ ви́дѧй мнѡ́гимъ неви̑димаѧ, не до́лженъ є҆́сть сегѡ̀ ра́ди на нѣ́коего взима́тисѧ. Ничто́же бо чистѣ́йше є҆́сть въ созда́нїѧхъ безпло́тнагѡ, ничто́же а҆́гг҃ла разꙋ́мнѣйше. Но возне́сшїйсѧ дїа́волъ ꙗ҆́кѡ мо́лнїѧ съ небесѐ низве́рженъ бы́сть, си́це высокомꙋ́дрїе є҆гѡ̀ въ нечистотꙋ̀ пред̾ бг҃омъ вмѣне́но бы́сть. Ꙗ҆вле́ни же сꙋ́ть зла́то и҆скопава́ющїи.</p>
<p>в҃і. Глаго́летъ а҆пⷭ҇лъ: подвиза́ѧйсѧ, ѿ всѣ́хъ воздержи́тсѧ:<footnote lang="cu">а҃ Кор. гл. ѳ҃, ст. к҃є.</footnote> ꙗ҆́кѡ нѣ́сть мо́щно съ насыще́нїемъ бра́шенъ,<footnote lang="cu">а҃ Тїм. гл. д҃, ст. г҃.</footnote> проти́вꙋ нача̑лъ и҆ власте́й неви́димыхъ, и҆ ѕложела́тельныхъ лꙋка́выхъ си́лъ, ѡ҆полча́тисѧ пло́тїю се́ю ѕлострада́тельною свѧ̑заннымъ, и҆ при́снѡ похотствꙋ́ющею на дꙋ́хъ. Не бо̀ є҆́сть ца́рствїе бж҃їе бра́шно и҆ питїѐ.<footnote lang="cu">Ри́м. гл. д҃і, ст. з҃і.</footnote> Мꙋдрова́нїе плотско́е, вражда̀ є҆́сть на бг҃а: зако́нꙋ бо бж҃їю не покарѧ́етсѧ, нижѐ во мо́жетъ,<footnote lang="cu">Ри́м. гл. и҃, ст. з҃.</footnote> глаго́летъ. Ꙗ҆́вѣ, ꙗ҆́кѡ сегѡ̀ ра́ди не мо́жетъ, поне́же зе́млено сꙋ́ще, со же́лчїю, и҆ кро́вїю мокро́тою смѣ́шенно, и҆ при́снѡ до́лꙋ стремѧ́щеесѧ, при́снѡ пристра́ствꙋетъ къ зємны́мъ, и҆ ᲂу҆слажда́етсѧ погиба́ющими сла́достьми настоѧ́щагѡ вѣ́ка. Мꙋдрова́нїе бо плотско́е, сме́рть є҆́сть: сꙋ́щїи же во пло́ти, бг҃ꙋ ᲂу҆годи́ти не мо́гꙋтъ.<footnote lang="cu">Ри́м. гл. и҃, ст. ѕ҃, и҃.</footnote></p>
<p>г҃і. Мно́гое же смире́нїе на́мъ потре́бно прилежа́щымъ къ хране́нїю ᲂу҆ма̀ ѡ҆ гдⷭ҇ѣ, пе́рвѣе пред̾ бг҃омъ и҆ людьмѝ. Многоѡбра́знѣ же всегда̀ до́лжни є҆смы̀ сокрꙋша́ти се́рдце, всемꙋ̀ смирѧ́ющемꙋ ѡ҆бꙋча́ющесѧ. Сокрꙋша́ти же и҆ смирѧ́ти вѣ́сть се́рдце па́мѧть дре́внѧгѡ на́шегѡ въ мі́рѣ житїѧ̀, а҆́ще соверше́ннѣ мы̀ па́мѧтꙋемъ, и҆ па́мѧть согрѣше́нїй всѣ́хъ ѿ младе́нчества, по <anchor type="page" number="309"/> ви́дꙋ ᲂу҆мо́мъ разсма́триваемыхъ, кромѣ̀ плотски́хъ, си́хъ бо воспомина́нїе вре́дно є҆́сть: и҆ смирѧ́ти вѣ́сть, и҆ сле́зы ражда́ти, и҆ ко благодаре́нїю бж҃їю всесерде́чнѣ на́съ подвиза́ти, ꙗ҆́коже и҆ всегда́шнѧѧ и҆ ꙗ҆́вственнаѧ па́мѧть сме́рти. Сїѧ́ бо и҆ пла́чь ражда́етъ со сла́достїю нѣ́коею и҆ ра́достїю, и҆ трезвѣ́нїе ᲂу҆ма̀. Крѣ́пцѣ же смирѧ́етъ мꙋдрова́нїе превознесе́ннѡ взира́ти на зе́млю, и҆ па́мѧть страсте́й гдⷭ҇а на́шегѡ і҆и҃са хрⷭ҇та̀, по ви́дꙋ и҆ си̑мъ па́мѧтїю собира́ємымъ и҆ воспомина́ємымъ. Сле́зы же и҆ сїѧ̑ подаю́тъ. И҆ све́рхъ сегѡ̀ смирѧ́ютъ дꙋ́шꙋ и҆ мнѡ́гаѧ благодѣѧ̑нїѧ бж҃їѧ, ꙗ҆̀же къ на́мъ, по ви́дꙋ и҆счислѧ́ємыѧ и҆ разсма́триваємыѧ, поне́же къ гѡ́рдымъ бѣсѡ́мъ бра́нь и҆́мамы.</p>
<p>д҃і. Не ѿрица́йсѧ ты̀ по самолю́бїю сицевы́хъ спаси́тельныхъ врачева́нїй дꙋшѝ. Занѐ нѣ́си про́чее хрⷭ҇то́въ ᲂу҆чени́къ, и҆ нижѐ па́ѵловъ подража́тель, и҆́же нѣ́смь дово́ленъ, глаго́летъ, нарещи́сѧ а҆пⷭ҇лъ.<footnote lang="cu">а҃ Кор. гл. є҃і, ст. ѳ҃.</footnote> И҆ па́ки: сꙋ́щаго пе́рвѣе хꙋ́льника и҆ гони́телѧ и҆ досади́телѧ, зри́ши ли, гордели́ве, ст҃а́го, ꙗ҆́кѡ не забыва́ше пе́рвѣйшее житїѐ. и҆ вси́ же ст҃і́и ѿ нача́ла созда́нїѧ мі́ра да́же до ны́нѣ, въ сїю̀ ѡ҆блача́хꙋсѧ послѣ́днѣйшꙋю бж҃їю ѻ҆де́ждꙋ. Занѐ и҆ са́мъ гдⷭ҇ь на́шъ і҆и҃съ хрⷭ҇то́съ бг҃ъ сы́й непостижи́мъ и҆ недовѣ́домъ, и҆ неизглаго́ланъ, хотѧ̀ показа́ти пꙋ́ть вѣ́чныѧ жи́зни и҆ ст҃ости во смире́нїе ѡ҆блече́нъ бѣ̀ во всѐ своѐ житїѐ во пло́ти. Си́це ᲂу҆́бѡ ст҃о́е смире́нїе бж҃е́ственною добродѣ́телїю пра́веднѡ досто́итъ нарица́тисѧ, и҆ влⷣчнею за́повѣдїю и҆ ᲂу҆́тварїю: и҆ а҆́гг҃ли, и҆ всѣ̀ свѣ̑тлыѧ и҆ бж҃е́ствєнныѧ ѻ҆́ныѧ си̑лы се́й добродѣ́тели и҆зꙋча́ютсѧ, и҆ хранѧ́тъ вѣ́дѧще, каковы́мъ паде́нїемъ падѐ разгордѣ́выйсѧ сатана̀, и҆ во ѡ҆́бразъ тогѡ̀, ꙗ҆́кѡ страши́тисѧ подоба́етъ паде́нїѧ а҆́гг҃лѡмъ и҆ человѣ́кѡмъ, лежи́тъ лꙋка́вый въ бе́зднѣ, всѧ́кїѧ и҆ны́ѧ тва́ри безче́стнѣйшимъ пред̾ бг҃омъ, своеѧ̀ ра́ди горды́ни показа́всѧ. Вѣ́мы же, кі́имъ паде́нїемъ и҆ а҆да́мъ ѿ горды́ни падѐ. Толи́ки ᲂу҆́бѡ и҆мꙋ́ще ѡ҆́бразы высокотво́рныѧ добродѣ́тели, всѧ́чески при́снѡ да смирѧ́емсѧ, є҆ли́кѡ мо́щнѡ, <anchor type="page" number="310"/> сі́и ᲂу҆потреблѧ́юще. Смири́мсѧ дꙋше́ю и҆ тѣ́ломъ, и҆ мꙋдрова́нїемъ, и҆ хотѣ́нїемъ, и҆ глаго́лы, и҆ помышле́ньми и҆ ѡ҆́бразомъ, и҆ внѣꙋ́дꙋ и҆ внꙋтрьꙋ́дꙋ, є҆́же наипа́че и҆ска́ти подоба́етъ, да сꙋ́щаго по на́съ і҆и҃са хрⷭ҇та̀ сн҃а бж҃їѧ и҆ бг҃а, проти́вꙋ на́съ и҆мѣ́ти не бꙋ́демъ. Гдⷭ҇ь бо гѡ́рдымъ проти́витсѧ, смирє́ннымъ же дае́тъ благода́ть.<footnote lang="cu">Прит. гл. г҃, ст. л҃д.</footnote> И҆: Нечи́стъ пред̾ гдⷭ҇емъ всѧ́къ высокосе́рдъ.<footnote lang="cu">Прит. гл. ѕ҃і, ст. є҃.</footnote> И҆: смирѧ́ѧй себѐ, вознесе́тсѧ.<footnote lang="cu">Лꙋкѝ гл. и҃і, ст. д҃і.</footnote> И҆: наꙋчи́тесѧ ѿ менѐ, ꙗ҆́кѡ кро́токъ є҆́смь и҆ смире́нъ се́рдцемъ.<footnote lang="cu">Матѳ. гл. а҃і, ст. к҃ѳ.</footnote> Тѣ́мже внима́ти подоба́етъ.</p>
<p>є҃і. Зри́те, глаго́летъ сп҃си́тель, да не ѡ҆тѧгча́ютъ сердца̀ ва̑ша,<footnote lang="cu">Лꙋкѝ гл. к҃а, ст. л҃д.</footnote> и҆ прѡ́чаѧ. Подвиза́ѧйсѧ же, ѿ всѣ́хъ воздержи́тсѧ.<footnote lang="cu">а҃ Кор. гл. ѳ҃, ст. к҃є.</footnote> Всѧ̑ ᲂу҆́бѡ сїѧ̑ къ на́мъ ѿ бж҃е́ственнагѡ писа́нїѧ речє́ннаѧ вѣ́дѧще, возде́ржнѣ житїѐ да проведе́мъ. Пре́жде всѣ́хъ ѿ мно́гихъ бра́шенъ ѿвраща́тисѧ чи́номъ и҆ ѻ҆бы́чаемъ добродѣ́тельнымъ тѣ́ло ѡ҆бꙋчи́мъ, мѣ́рою пи́щꙋ ѻ҆́номꙋ подаю́ще. Си́це бо взыгра̑нїѧ и҆ са̑мыѧ по́хѡтныѧ ча̑сти ᲂу҆до́бнѣе ᲂу҆толѧ́ютсѧ и҆ покарѧ́ютсѧ влады́цѣ, си́рѣчь слове́сной ча́сти, и҆ а҆́ще подоба́етъ рещѝ вѣроѧ́тнѡ и҆ и҆́стиннѡ, и҆ движє́нїѧ ꙗ҆́рости. Но и҆ про́чихъ согрѣше́нїй ᲂу҆до́бь да ᲂу҆далѧ́емсѧ. Занѐ и҆ сїѐ добродѣ́тель сꙋ́дитсѧ бы́ти, и҆скꙋ́съ добродѣ́тели прїи́мшымъ, є҆́же соверше́ннѡ возде́рживатисѧ, си́рѣчь ѿ всѧ́кагѡ ви́да лꙋка́ва ᲂу҆далѧ́тисѧ. Вина́ бо чистоты̀ предвари́тельнѣ є҆́сть бг҃ъ, и҆́же всѣ́хъ до́брыхъ вина̀ и҆ пода́тель: пото́мже и҆ ѿ бра́шенъ мно́гихъ ра́вное на всѧ́къ де́нь и҆ ᲂу҆мѣ́ренное воздержа́нїе.</p>
<p>ѕ҃і. Ꙗ҆́коже сатана̀ сопротивлѧ́етсѧ бг҃ови, во є҆́же не бы́ти во́ли бж҃їей: ꙗ҆̀же сꙋ́ть за́пѡвѣди и҆́миже покꙋша́етсѧ воспрети́ти ю҆̀ на́ми, ра́тꙋетъ на бг҃а: си́це па́ки на́ми хо́щетъ бг҃ъ соверша́тисѧ всест҃о́й є҆гѡ̀ во́ли, ꙗ҆̀же сꙋ́ть, ꙗ҆́коже реко́хъ, бж҃е́ствєнныѧ и҆ животвѡ́рныѧ за́пѡвѣди, низлага́ѧ на́ми, и҆ свое́ю по́мощїю па́гꙋбное намѣ́ренїе лꙋка́вагѡ. Вра́жїе бо несмы́сленное хотѣ́нїе, є҆́же мни́тсѧ бг҃ꙋ сопротивлѧ́тисѧ, и҆́миже нарꙋша́етъ ѻ҆́нъ за́пѡвѣди <anchor type="page" number="311"/> є҆гѡ̀, са́мъ напроти́въ бг҃ъ человѣ́ческою не́мощїю низвраща́етъ: и҆ зрѝ, а҆́ще не та́кѡ є҆́сть. Всѧ̑ ᲂу҆̀бо бж҃е́ственнагѡ є҆ѵⷢ҇лїа за́пѡвѣди, трича́стности дꙋшѝ мнѧ́тсѧ законополага́ти, и҆ здра́вꙋ ѻ҆́нꙋю твори́ти тѣ́ми, ꙗ҆̀же повелѣва́ютъ: па́че же не то́чїю мнѧ́тсѧ, но и҆ и҆́стиннѡ ѻ҆́нꙋю здра́вꙋ творѧ́тъ. Проти́вꙋ сеѧ̀ ᲂу҆́бѡ трича́стности дꙋшѝ, ви́дитсѧ и҆ дїа́волъ но́щїю и҆ дне́мъ ра́товати. А҆́ще съ трича́стностїю ра́тꙋетъ сатана̀, ꙗ҆́вѣ, ꙗ҆́кѡ и҆ со за́повѣдьми хрⷭ҇то́выми ра́тꙋетъ. хрⷭ҇то́съ бо трича́стности дꙋшѝ за́пѡвѣди законополага́етъ, ꙗ҆̀же сꙋ́ть: ꙗ҆́ростнаѧ, жела́тельнаѧ и҆ слове́снаѧ. И҆ смотрѝ: гнѣ́ваѧйсѧ на бра́та своего̀ всꙋ́е, пови́ненъ є҆́сть сꙋдꙋ̀,<footnote lang="cu">Матѳ. гл. є҃, ст. к҃в.</footnote> и҆ прѡ́чаѧ є҆гѡ̀ заповѣ̑данїѧ: сѐ цѣльбы̑ ꙗ҆́рости. Вра́гъ же па́ки за́повѣдь сїю̀, и҆ ꙗ҆́же ѡ҆ не́й, покꙋша́етсѧ низврати́ти внꙋ́трь по́мыслы любопрѣ́нїй, ѕлопомнѣ́нїѧ и҆ за́висти. Вѣ́сть бо и҆ са́мъ сꙋпоста́тъ, ꙗ҆́кѡ ꙗ҆́ростныѧ ча́сти наста́вникъ є҆́сть слове́снаѧ, и҆ на сїю̀ ꙗ҆́коже реко́хъ, по́мыслы стрѣлѧ́ѧ мнѣ́нїѧми за́висти, любопрѣ́нїѧ, ра́спри, ле́сти, тщесла́вїѧ, склонѧ́етъ слове́снꙋю ча́сть ѡ҆ста́вити своѐ нача́льство, и҆ вда́ти ꙗ҆́рости ᲂу҆здꙋ̀, и҆ неꙋправлѧ́емꙋю ѻ҆́нꙋю ѡ҆ста́вити. Ꙗ҆́рость же ꙗ҆́коже ко́рмчаго ѿве́ргши и҆зно́ситъ словесы̑ чрез̾ ᲂу҆ста̀ предлежа́вшаѧ въ се́рдцѣ, ꙗ҆̀же по́мыслы вра́жїими и҆ нерадѣ́нїемъ ᲂу҆ма̀ въ се́рдцѣ бы́ша сокровє́на, и҆ се́рдца вмѣ́стѡ бж҃е́ственнагѡ дх҃а, и҆ бж҃е́ственныхъ мы́слей, тогда̀ ѕло́бы сꙋ́ще и҆спо́лнено ви́дѣти мо́щно, ꙗ҆́коже речѐ гдⷭ҇ь: ѿ и҆збы́тка се́рдца глаго́лютъ ᲂу҆ста̀.<footnote lang="cu">Лꙋкѝ гл. ѕ҃, ст. м҃ѕ.</footnote> А҆́ще бо во глаго́лы внꙋ́трь поꙋча́ємаѧ лꙋка́вый и҆звестѝ возмо́жетъ: ꙗ҆́тъ бы́вый не рака̀ бра́тꙋ то́кмѡ рече́тъ, и҆ ю҆ро́дъ, но и҆ досади́тєльныѧ глаго́лы, и҆ во ᲂу҆бі́йство мно́гажды впаде́тъ. Сїѧ̑ ᲂу҆́бѡ лꙋка́вый ᲂу҆потреблѧ́етъ, ра́ди бг҃а да́вшагѡ за́повѣдь, є҆́же не гнѣ́ватисѧ всꙋ́е. Ꙗ҆́же можа́хꙋ не произы́ти въ глаго́лы досади́тєльны, и҆ си̑мъ послѣ̑дꙋющаѧ, а҆́ще бы въ нача́лѣ прило́га а҆́бїе ѿгна́шасѧ ѿ се́рдца моли́твою и҆ внима́нїемъ внꙋ́треннимъ. Та́кѡ всегꙋби́тель полꙋча́етъ своѐ намѣ́ренїе, <anchor type="page" number="312"/> а҆́ще вложе́нными въ се́рдцѣ по́мыслы ѡ҆брѧ́щетъ себѐ бж҃е́ственнꙋю за́повѣдь разрꙋща́юща.</p>
<p>з҃і. Ка́ѧ же и҆ жела́тельной ча́сти ѿ бж҃е́ственной за́повѣди влⷣчней заповѣ́дашасѧ; воззрѣ́вый на женꙋ̀, ко є҆́же вожделѣ́ти є҆ѧ̀, ᲂу҆жѐ любодѣ́йствова съ не́ю въ се́рдцѣ свое́мъ.<footnote lang="cu">Матѳ. гл. є҃, ст. к҃и.</footnote> И҆ сїю̀ да́ннꙋ бы́вшꙋ ви́дѣвъ ѕлодѣ́й, ꙗ҆кѡвы̀ плете́тъ на за́повѣдь мрє́жи: дале́че бо ᲂу҆дали́вши ѿ раздража́ющагѡ сегѡ̀ вещества̀, бра́нь внꙋ́трь поставлѧ́етъ: и҆ мо́щно ви́дѣти живонаписꙋ́ємыѧ ѿ негѡ̀ во ᲂу҆мѣ̀ ѡ҆́бразы, и҆ и҆з̾ѡбражє́нїѧ блꙋ̑дныѧ, и҆ мо́щно словеса̀ слы́шати возбꙋжда́ющыѧ къ стра́сти, и҆ и҆́на, ꙗ҆̀же вѣ́дѧтъ ᲂу҆ма̀ и҆скꙋ́съ и҆мꙋ́щїи.</p>
<p>и҃і. Ка́ѧ же ᲂу҆̀бо є҆́сть и҆ слове́сной ча́сти совѣ́тꙋющаѧ за́повѣдь; а҆́зъ же глаго́лю ва́мъ: не клѧ́тисѧ всѧ́кѡ. Бꙋ́ди же сло́во ва́ше: є҆́й, и҆ нѝ.<footnote lang="cu">Матѳ. гл. є҃, ст. л҃д.</footnote> И҆: не ѿрекі́йсѧ всѣ́хъ и҆ послѣ́дꙋѧй мнѣ̀, нѣ́сть менѐ досто́инъ. И҆: Вни́дите ᲂу҆́зкими враты̑:<footnote lang="cu">Матѳ. гл. з҃, ст. г҃і.</footnote> сїѧ̑ заповѣ̑данїѧ слове́сной ча́сти. Па́ки ᲂу҆́бѡ сꙋпоста́тъ, ꙗ҆́коже нѣ́коего хра́браго воево́дꙋ побѣди́ти хотѧ̀, и҆́же є҆́сть слове́снаѧ ча́сть, по́мыслы чревобѣ́сїѧ и҆ нерадѣ́нїѧ ѻ҆́нꙋю ѿ смы́сла ᲂу҆клони́въ, над̾ влады́чествїемъ є҆ѧ̀, ꙗ҆́кѡ пїѧ́нꙋ воево́дѣ нарꙋга́всѧ и҆ и҆згна́въ, ꙗ҆́рость и҆ по́хоть слꙋжи́телей свои́хъ хотѣ́нїй се́й ѕмі́й ᲂу҆потреблѧ́етъ. Си́лы же сїѧ̑, жела́тельнаѧ, глаго́лю, и҆ ꙗ҆́ростнаѧ ча́сть, ѡ҆ста́влены сꙋ́ще ѿ слове́сныѧ, пѧ́ть на̑ша чꙋ̑вства слꙋжи́телѧми ᲂу҆потреблѧ́ютъ, во є҆́же согрѣша́ти ꙗ҆́вѣ. И҆ сїѧ̑ сꙋ́ть согрѣшє́нїѧ. Тогда̀ ᲂу҆́бѡ и҆ ѻ҆́чи любопы́тни сꙋ́ть, не и҆мꙋ́ще ᲂу҆ма̀, во внꙋ́тренность и҆̀хъ заключа́юща, и҆ слꙋ́хъ слы́шати сꙋ́єтна лю́бѧщъ, и҆ ѡ҆сѧза́нїе разслаблѧ́емо, и҆ ᲂу҆ста̀ неꙋдержи̑ма, и҆ рꙋ́цѣ, ꙗ҆́же не подоба́етъ, каса́ющыѧсѧ. И҆̀мже послѣ́дꙋетъ вмѣ́стѡ пра́вды, непра́вда: вмѣ́стѡ мꙋ́дрости, безꙋ́мїе: вмѣ́стѡ цѣломꙋ́дрїѧ, блꙋ́дъ: вмѣ́стѡ мꙋ́жества, боѧзли́вость. Сїѧ̑ бо сꙋ́ть гла̑вныѧ четы́ре добродѣ́тєли, си́рѣчь: пра́вда, мꙋ́дрость, цѣломꙋ́дрїе и҆ мꙋ́жество крѣ́пкое трича́стность ᲂу҆правлѧ́ютъ. Трича́стность <anchor type="page" number="313"/> же до́брѣ ᲂу҆правлѧ́ема, чꙋ̑вства ѿ безмѣ́стныхъ ᲂу҆де́рживаетъ. И҆ тогда̀ ᲂу҆̀бо ᲂу҆́мъ тишинꙋ̀ и҆мѣ́ѧ, си́ламъ же є҆гѡ̀ бж҃е́ственнѣ ᲂу҆правлѧ́ємымъ и҆ послꙋ̑шнымъ сꙋ́щымъ, ᲂу҆до́бѣе въ мы́сленной бра́ни во́инствꙋетъ. А҆́ще же невнима́нїемъ смꙋща́етъ своѧ̑ си̑лы, побѣжда́емь ѿ прило́гѡвъ вра́жескихъ, бж҃е́ственныѧ за́пѡвѣди престꙋпа́етъ: престꙋпле́нїю же всѧ́чески послѣ́дꙋетъ и҆лѝ покаѧ́нїе ра́вное ѻ҆́номꙋ, и҆лѝ мꙋ́ка въ бꙋ́дꙋщемъ вѣ́цѣ. Добро̀ ᲂу҆́бѡ ᲂу҆мꙋ̀ при́снѡ трезви́тисѧ, є҆́юже ве́щїю ста́въ по є҆стествꙋ̀, быва́етъ бж҃е́ственныхъ за́повѣдей и҆́стиненъ храни́тель.</p>
<p>ѳ҃і. Дꙋша̀ ѿ дꙋхѡ́въ лꙋка́вствїѧ стѣно́ю ѡ҆крꙋжена̀ и҆ ѡ҆граждена̀, и҆ свѧза́сѧ вери́гами мра́ка, не могꙋ́ща сꙋ́щїѧ ра́ди ѻ҆́крестъ себѐ тьмы̀, ꙗ҆́коже хо́щетъ, помоли́тисѧ, вта́йнѣ бо свѧзꙋ́етсѧ, слѣпотствꙋ́ющи внꙋ́треннима ѻ҆чи́ма. Є҆гда̀ ᲂу҆́бѡ нача́ло прїи́метъ моли́тисѧ бг҃ови, и҆ трезви́тисѧ моли́твою, тогда̀ ѻ҆на̀ ѿ тьмы̀ моли́твою разрѣши́тсѧ: и҆́накѡ бо разрѣши́тисѧ не возмо́жно є҆́сть. Тогда́ бо позна́ти мо́жетъ дꙋша̀, ꙗ҆́кѡ внꙋ́трь се́рдца є҆́сть и҆́но боре́нїе, и҆ и҆́но та́йно сопротивле́нїе, и҆ и҆́на бра́нь по́мыслѡвъ дꙋхѡ́въ лꙋка́выхъ, ꙗ҆́коже и҆ ст҃о́е писа́нїе свидѣ́тельствꙋетъ. Глаго́летъ бо: а҆́ще дꙋ́хъ владѣ́ющагѡ взы́детъ на тѧ̀, мѣ́ста твоегѡ̀ не ѡ҆ста́ви.<footnote lang="cu">Є҆ккл. гл. і҃, ст. д҃.</footnote> Мѣ́стѡ же є҆гѡ̀ є҆́сть, ᲂу҆ма̀ крѣ́пкое стоѧ́нїе въ добродѣ́тели, и҆ трезвѣ́нїе: стоѧ́нїе бо є҆́сть и҆ при добродѣ́тели, и҆ при ѕло́бѣ. Глаго́летъ бо: бл҃же́нъ мꙋ́жъ, и҆́же не и҆́де на совѣ́тъ нечести́выхъ, и҆ на пꙋтѝ грѣ́шныхъ не ста̀.<footnote lang="cu">Ѱал. а҃, ст. а҃.</footnote> И҆ а҆пⷭ҇лъ: ста́ните ᲂу҆̀бо препоѧ́сани чресла̀ ва̑ша и҆́стиною.<footnote lang="cu">Є҆фес. гл. ѕ҃, ст. д҃і.</footnote></p>
<p>к҃. Держи́мъ хрⷭ҇та̀ ѕѣлѡ̀ крѣ́пцѣ, подвиза́ющихсѧ ра́ди непреста́ннѡ ѿ дꙋшѝ поѧ́ти того̀, да не ᲂу҆клони́тсѧ і҆и҃съ наро́дꙋ сꙋ́щꙋ по́мыслѡвъ, на мѣ́стѣ дꙋшѝ. Є҆го́же нѣ́сть возмо́жно, кромѣ̀ трꙋда̀ дꙋше́внагѡ, крѣ́пцѣ держа́ти. Косне́мсѧ во пло́ти є҆гѡ̀ житїѧ̀, да на́ше со смире́нїемъ препровожда́емъ. И҆ держи́мсѧ є҆гѡ̀ страсте́й, да скѡ́рбнаѧ претерпѣва́емъ, томꙋ̀ ревнꙋ́юще. Вкꙋша́имъ <anchor type="page" number="314"/> неизрече́нное и҆ снисходи́тельное є҆гѡ̀ ѡ҆ на́съ смотре́нїе, да ѿ вкꙋше́нїѧ дꙋшѝ сла́дкагѡ познава́емъ, ꙗ҆́кѡ бла́гъ гдⷭ҇ь. Кромѣ́ же всѣ́хъ си́хъ, и҆лѝ и҆ пре́жде всѣ́хъ, несꙋмнѣ́ннѡ є҆мꙋ̀ вѣ́рꙋимъ, ѡ҆ ни́хже глаго́летъ. И҆ про́мысла є҆гѡ̀, ѡ҆ на́съ быва́ющагѡ, на всѧ́къ де́нь ѡ҆жида́имъ. И҆ ꙗ҆́коже ᲂу҆́бѡ прилꙋчи́тсѧ, благода́рнѣ и҆ съ цѣлова́нїемъ, и҆ ᲂу҆се́рднѣ прїе́млимъ. Да навы́кнемъ къ бг҃ꙋ то́чїю зрѣ́ти, и҆́же всѧ̑ ᲂу҆правлѧ́етъ бж҃е́ственными словесы̑ премꙋ́дрости. И҆ є҆гда̀ всѧ̑ сїѧ̑ сотвори́мъ, тогда̀ не дале́че нѣ́гдѣ ѿ бг҃а є҆смы̀. Бл҃гоче́стїе бо є҆́сть несоверше́нное соверше́нство, ꙗ҆́коже речѐ нѣ́кто ѿ бг҃оно́сныхъ мꙋже́й и҆ соверше́нныхъ дꙋ́хомъ.</p>
<p>к҃а. И҆скꙋпꙋ́ѧй бо свою̀ жи́знь до́брѣ, и҆ въ помышле́нїи непреста́ннѡ и҆ па́мѧти сме́ртной пребыва́ѧй, и҆ премꙋ́дрѣ ѿ страсте́й ᲂу҆́мъ се́ю ве́щїю ѿвлека́ѧй, се́й и҆ повсеча́стнаѧ пришє́ствїѧ бѣсо́вскихъ прило́гѡвъ всѧ́кѡ быстрѣ́е зрѣ́ти ѡ҆бы́че тогѡ̀, и҆́же кромѣ̀ па́мѧти сме́ртныѧ житїѐ провожда́ти восхотѣ̀, є҆ди́нагѡ ра́ди ра́зꙋма се́рдце ѡ҆чища́ѧ, а҆ не плаче́внꙋ и҆ печа́льнꙋ всегда̀ соблюда́ѧ мы́сль: се́й мнѧ́сѧ быстроꙋ́мїемъ всѧ̑ побѣжда́ти гꙋби́тєльныѧ стра̑сти, є҆ди́ною свѧ́занъ є҆́сть, ꙗ҆́коже не вѣ́сть го́ршею всѣ́хъ, и҆ па́даетъ мно́жицею высокомꙋ́дрїемъ внѣ̀ бг҃а. Семꙋ̀ подоба́етъ ѕѣлѡ̀ трезви́тисѧ, ꙗ҆́кѡ да не воскичи́всѧ погꙋби́тъ смы́слъ. Навыко́ша бо, ꙗ҆́коже па́ѵелъ глаго́летъ, дꙋ́шы ѿсю́дꙋ и҆ ѿи́нꙋдꙋ собира́ющыѧ, кичи́тисѧ на ме́ньшихъ, ꙗ҆ковы́ми сі́и ка́жꙋтсѧ:<footnote lang="cu">а҃ Корі́н. гл. и҃, ст. а҃.</footnote> въ ни́хже и҆́скры, ꙗ҆́коже мню̀, назида́ющїѧ любвѐ нѣ́сть. А҆ и҆́же и҆́мать па́мѧть сме́рти, по всѧ́къ ве́черъ нашє́ствїѧ бѣсѡ́въ быстрѣ́е ви́дѧ, па́че дрꙋга́гѡ, прогонѧ́ѧ низлага́етъ.</p>
<p>к҃в. Ѡ҆бы́че сла́достнаѧ бж҃їѧ па́мѧть, сі́есть і҆и҃съ, съ ꙗ҆́ростїю серде́чною и҆ го́рестїю спаси́тельною разрꙋша́ти по́мыслѡвъ всѧ̑ кѡ́зни: разꙋмѣ̑нїѧ, словеса̀, мечта̑нїѧ, воѡбражє́нїѧ тє́мнаѧ. И҆ вкра́тцѣ рещѝ, всѧ̑ и҆́миже ѡ҆полча́етсѧ и҆ дерза́етъ всегꙋби́тельный <anchor type="page" number="315"/> вра́гъ, и҆ща́й поглоти́ти дꙋ́шы. Призыва́емь же і҆и҃съ всѧ̑ ᲂу҆до́бнѡ попалѧ́етъ, ни во є҆ди́номъ бо и҆но́мъ на́ше є҆́сть спасе́нїе, то́чїю во хрⷭ҇тѣ̀ і҆и҃сѣ. Є҆́же и҆ са́мъ речѐ сп҃си́тель: без̾ менѐ не мо́жете твори́ти ничесѡ́же.<footnote lang="cu">І҆ѡа́н. гл. є҃і, ст. є҃.</footnote></p>
<p>к҃а. Со всѧ́кимъ ᲂу҆̀бо хране́нїемъ се́рдце на́ше на всѧ́къ ча́съ и҆ мгнове́нїе соблюде́мъ ѿ по́мыслѡвъ, помрача́ющихъ дꙋше́вное зерца́ло. Въ не́мже воѡбража́тисѧ и҆ свѣ́тлѣ напи́сыватисѧ ѡ҆бы́че і҆и҃съ хрⷭ҇то́съ, бг҃а ѻ҆ц҃а̀ премꙋ́дрость и҆ си́ла: и҆ внꙋ́трь се́рдца непреста́ннѡ и҆́щемъ ца́рствїе бж҃їе, зерно̀, и҆ би́серъ, и҆ ква́съ, и҆ и҆на̑ѧ всѧ̑ та̑инства ѡ҆брѧ́щемъ, внꙋ́трь на́съ самѣ́хъ, а҆́ще ѻ҆́ко ᲂу҆ма̀ ѡ҆чи́стимъ. Сегѡ̀ ра́ди и҆ гдⷭ҇ь на́шъ і҆и҃съ хрⷭ҇то́съ речѐ: ца́рствїе бж҃їе внꙋ́трь ва́съ є҆́сть,<footnote lang="cu">Лꙋ́ки гл. з҃і, ст. к҃а.</footnote> ꙗ҆влѧ́ѧ пребыва́ющее внꙋ́трь се́рдца бж҃ество̀.</p>
<p>к҃д. Трезвѣ́нїе ᲂу҆́бѡ свѣ́тлостнѣ ѡ҆чища́етъ со́вѣсть: се́й же ѡ҆чи́щшейсѧ, ꙗ҆́кѡ свѣ́тꙋ покрыва́емꙋ, а҆́бїе возсїѧ́вша ве́лїю ѿгонѧ́етъ тьмꙋ̀. Се́й же ѿгна́ннѣй ча́стымъ трезвѣ́нїемъ и҆́стиннымъ, таѧ̑щаѧсѧ дѣла̀ па́ки со́вѣсть показꙋ́етъ, и҆ чрез̾ ᲂу҆́мъ наꙋча́етъ трезвѣ́нїемъ неви́димомꙋ боре́нїю и҆ слове́сной бра́ни, и҆ ка́кѡ подоба́етъ мета́ти кѡ́пїѧ въ є҆динобо́рствѣ, и҆ мета́ти благомета́емыми въ цѣ́ль ко́пїѧми по́мыслѡвъ, не бы́ти же низлага́емꙋ ᲂу҆мꙋ̀ кры́ющꙋсѧ ᲂу҆ хрⷭ҇та̀, вмѣ́стѡ вре́дныѧ тьмы̀ жела́ющꙋ свѣ́та, є҆гѡ́же вкꙋси́вый разꙋмѣ́етъ, є҆́же глаго́лю, гла́домъ мꙋ́читъ па́че дꙋ́шꙋ пита́емꙋ, и҆ никогда́же насыща́емꙋ, но є҆ли́кѡ ꙗ҆дꙋ́щꙋ, є҆щѐ па́че а҆́лчꙋщꙋ. Свѣ́тъ привлека́ѧй ᲂу҆́мъ ꙗ҆́коже со́лнце ѻ҆́ко, и҆́же несказа́ненъ сы́й, не сло́вомъ сказꙋ́емь, но и҆скꙋ́сомъ пострада́вшагѡ, и҆лѝ ᲂу҆ѧзви́вшагѡсѧ и҆́стиннѣе рещѝ, молча́ти мѝ заповѣ́дꙋетъ, а҆́ще и҆ хо́щетъ ᲂу҆́мъ всегда̀ наслажда́тисѧ словесы̑ ѻ҆́ными, ꙗ҆̀же глаго́летъ: Ми́ръ и҆мѣ́йте и҆ ст҃ы́ню со всѣ́ми, и҆́хже кромѣ̀ никто́же ᲂу҆́зритъ гдⷭ҇а:<footnote lang="cu">Є҆вр. гл. в҃і, ст. д҃і.</footnote> стѧжа́нїѧ во ра́ди любвѐ и҆ чистоты̀, сїѧ̑ сꙋ́ть ми́ръ и҆ ѡ҆свѧще́нїе.</p>
<p>к҃є. Ꙗ҆́рость подоба́етъ воѡрꙋжа́ти проти́вꙋ є҆ди́ныхъ бѣсѡ́въ, по́мыслы на ны̀ враждꙋ́ющихъ и҆ ꙗ҆рѧ́щихсѧ. Ѡ҆́бразъ же <anchor type="page" number="316"/> сꙋ́щїѧ въ на́съ повсеча́стныѧ бра́ни слы́ши и҆ сотворѝ: трезвѣ́нїю совокꙋпѝ моли́твꙋ, трезвѣ́нїе бо моли́твꙋ ѡ҆чища́етъ, сїѧ́ же ѡ҆чища́ющее (ѻ҆́ное трезвѣ́нїе). Трезвѣ́нїе бо непреста́ннѡ зрѧ́ще, разꙋмѣ́етъ входѧ́щихъ: возбрани́вши же ма́лѡ ѻ҆́нымъ входи́ти, въ по́мощь призыва́етъ гдⷭ҇а на́шего і҆и҃са хрⷭ҇та̀, ѿгна́ти лꙋка̑выѧ. Внима́нїе же сопротивоглаго́люще возбранѧ́етъ и҆̀мъ. Призыва́емь же і҆и҃съ, ѿгонѧ́етъ бѣ́сы съ мечта́ньми и҆́хъ.</p>
<p>к҃ѕ. Ѕѣлѡ̀ ѻ҆па́снѣ блюдѝ тво́й ᲂу҆́мъ. Внегда̀ ᲂу҆́бѡ разꙋмѣ́еши, по́мыслъ, вопрекѝ є҆мꙋ̀ глаго́ли, а҆́бїе же вско́рѣ во ѿмще́нїе призовѝ хрⷭ҇та̀. Сла́дкїй же і҆и҃съ, є҆щѐ тебѣ̀ глаго́лющꙋ, рече́тъ: сѐ прїидо́хъ, пода́ти тѝ застꙋпле́нїе. Ты́ же, си̑мъ врагѡ́мъ соверше́ннѡ моли́твою ᲂу҆тиши́вшымсѧ, па́ки внемлѝ ᲂу҆мꙋ̀. Сѐ па́ки во́лны мно́жае пре́жнихъ, є҆ди́на за дрꙋго́й стремѧ́щыѧсѧ, ѿ ни́хже погрꙋжа́етсѧ дꙋша̀: но сѐ па́ки і҆и҃съ возбꙋжда́емь ѿ ᲂу҆ченика̀, и҆ лꙋка̑вымъ вѣ́трѡмъ запреща́ѧ ꙗ҆́кѡ бг҃ъ.<footnote lang="cu">Матѳ. гл. и҃, ст. к҃є и҆ к҃ѕ.</footnote> Оу҆празднѧ́сѧ же ѿ си́хъ ча́съ не́гли, и҆лѝ мгнове́нїе, сла́ви спа́сшаго тѧ̀, и҆ помышлѧ́й ѡ҆ сме́рти.</p>
<p>к҃з. Со всѧ́кимъ внима́нїемъ се́рдца, въ чꙋ́вствїи дꙋшѝ да тече́мъ. Внима́нїе бо и҆ моли́тва, на всѧ́къ де́нь сопрѧга́ємы, подѡ́бны сꙋ́ть ѻ҆гнено́сной и҆лїинѣ̀ колесни́цѣ, ꙗ҆́же на высотꙋ̀ небе́снꙋю прича́стника своего̀ возвыша́ютъ. И҆ что̀ глаго́лю; трезвѣ́нїе бо и҆справлѧ́ющемꙋ, и҆лѝ и҆спра́вити тща́щемꙋсѧ, се́рдце чи́сто, съ со́лнцемъ, и҆ лꙋно́ю, и҆ ѕвѣзда́ми, не́бо мы́сленно содѣ́ласѧ: бг҃а же невмѣсти́магѡ быва́етъ вмѣсти́лище, по та́инственномꙋ видѣ́нїю и҆ восхожде́нїю. И҆́же ᲂу҆́бѡ и҆́мать любо́вь къ бж҃е́ственной добродѣ́тели, да и҆скꙋша́етсѧ произноси́ти во всѧ́кое мгнове́нїе и҆́мѧ гдⷭ҇а, и҆ со ᲂу҆се́рдїемъ словеса̀ производи́ти въ дѣла̀. И҆ и҆́же пѧ́ть чꙋ́вствъ, ѿ ни́хже дꙋша̀ вѣ́сть поврежда́тисѧ, нꙋ́ждею нѣ́коею ᲂу҆де́рживаетъ, легча́йшимъ ᲂу҆мꙋ̀ своемꙋ̀, серде́чный по́двигъ и҆ бра́нь всѧ́чески содѣ́ловаетъ. Возбранѧ́й ᲂу҆̀бо всѣ̑мъ внѣ̑шнимъ вымышле́ньми нѣ́кїими, и҆ бори́сѧ съ ражда́емыми ѿ <anchor type="page" number="317"/> ни́хъ внꙋ́трь безпло́тными по́мыслы, бж҃е́ственными ᲂу҆хищре́ньми. Трꙋдо́мъ бдѣ́нїй сла̑сти ѿгонѧ́й, и҆ въ ꙗ҆́стїи и҆ питїѝ воздержа́ненъ бꙋ́ди: и҆ тѣ́ло дово́льнѣ и҆стончева́й, да ле́гкою серде́чнꙋю бра́нь ᲂу҆до́бнѣ себѣ̀ содѣ́лаеши: благодѣ́тельствꙋѧ себѣ̀, а҆ не и҆но́мꙋ. И҆ помышле́нїемъ сме́рти дꙋ́шꙋ мꙋ́чи, і҆и҃са хрⷭ҇та̀ па́мѧтїю собира́й расточе́нный сво́й ᲂу҆́мъ. Въ нощи́ бо па́че ѡ҆бы́че ᲂу҆́мъ ꙗ҆́сенъ бы́ти ѿ свѣ́тлыхъ видѣ́нїй бг҃а и҆ бж҃е́ственныхъ.</p>
<p>к҃и. Не ѿрица́имсѧ трꙋдѡ́въ и҆ тѣле́сныхъ ѡ҆бꙋче́нїй: ѿ земли́ бо пшени́ца, ѿ таковы́хъ же ра́дость дꙋхо́внаѧ и҆ и҆скꙋ́съ благи́хъ произраста́етъ. Нижѐ со́вѣсть прельща́емъ бесѣ́дꙋющꙋю съ на́ми ѡ҆ спаси́тельныхъ и҆ дѣ́ѧтельныхъ, подоба́ющихъ и҆ до́лжныхъ, глаго́лющꙋю непреста́ннѡ, и҆ наипа́че, а҆́ще слꙋчи́тсѧ дѣ́йственнымъ и҆ дѣ́ѧтельнымъ и҆ то́нкимъ ᲂу҆ма̀ трезвѣ́нїемъ ѡ҆чища́ема. Прили́чный бо тогда̀ и҆ несомнѣ́нный ско́рый сꙋ́дъ ѡ҆бы́че производи́ти ра́ди чистоты̀ своеѧ̀. Тѣ́мже не подоба́етъ си́хъ ра́ди прельща́ти ю҆̀: житїе́ бо ᲂу҆го́дное бг҃ꙋ, внꙋ́трь возвѣща́етъ, и҆ дꙋ́шꙋ же́стокѡ ѡ҆блича́ющи, грѣхмѝ нѣ́когда ѡ҆багри́вшꙋ смы́слъ, согрѣше́нїѧ па́ки показꙋ́етъ и҆справле́нїе, совѣ́тꙋющи се́рдцꙋ согрѣши́вшемꙋ ка́ѧтисѧ, показꙋ́ющи цѣльбꙋ̀ сла́достнымъ бесѣ́дованїемъ.</p>
<p>к҃ѳ. Ды́мъ, ѿ дре́ва восходѧ̀, тѧ́жекъ быва́етъ ѻ҆ча́мъ, но по́слѣжде показꙋ́етъ ѻ҆́нымъ свѣ́тъ, и҆ ᲂу҆слажда́етъ, и҆̀хже пе́рвѣе ѡ҆печалѧ́ше: и҆ внима́нїе непреста́ннѡ зрѧ́щее нано́ситъ тѧ́жесть. Прише́дый же і҆и҃съ призыва́емь моли́твою просвѣща́етъ се́рдце: па́мѧть бо є҆гѡ̀ вкꙋ́пѣ со ѡ҆сїѧ́нїемъ подае́тъ наилꙋ̑чшаѧ блага̑ѧ.</p>
<p>л҃. Ѡ҆бы́клъ нѣ́какѡ вра́гъ ᲂу҆́мъ на́шъ возмꙋща́ти, и҆ пе́рсть ꙗ҆́сти и҆ на́мъ съ собо́ю жела́етъ, и҆ сꙋ́щымъ по ѡ҆́бразꙋ бж҃їю на чре́вѣ ходи́ти. Сегѡ̀ ра́ди глаго́летъ бг҃ъ: враждꙋ̀ положꙋ̀ междꙋ̀ тобо́ю и҆ тѣ́мъ.<footnote lang="cu">Быт. гл. г҃, ст. є҃і.</footnote> Сегѡ̀ ра́ди подоба́етъ на́мъ при́снѡ къ бг҃ꙋ воздыха́ти, да си́мъ неꙋѧ́звлени ѿ дїа́вольскихъ раждеже́нныхъ стрѣ́лъ на всѧ́къ де́нь пребыва́емъ. Покры́ю и҆̀, глаго́летъ, ꙗ҆́кѡ позна̀ и҆́мѧ моѐ.<footnote lang="cu">Ѱал. ч҃, ст. д҃і.</footnote> И҆: ѻ҆ба́че близ̾ боѧ́щихсѧ є҆гѡ̀ спасе́нїе є҆гѡ̀.<footnote lang="cu">Ѱал. п҃д, ст. і҃.</footnote></p>
<anchor type="page" number="318"/>
<p>л҃а. Блаже́нный а҆пⷭ҇лъ, сосꙋ́дъ и҆збра́нный, ѡ҆ хрⷭ҇тѣ̀ глаго́лѧй, и҆скꙋ́съ мно́гїй внꙋ́треннїѧ и҆ въ на́съ самѣ́хъ сꙋ́щїѧ неви́димыѧ и҆ мы́сленныѧ бра́ни и҆мы́й, ко є҆фесе́ємъ пи́шетъ, глаго́лѧ: Нѣ́сть на́ша бра́нь къ кро́ви и҆ пло́ти, но къ нача́лѡмъ, и҆ ко власте́мъ, и҆ къ мїродержи́телємъ тьмы̀ вѣ́ка сегѡ̀, къ дꙋховѡ́мъ ѕло́бы поднебє́снымъ.<footnote lang="cu">Є҆фес. гл. ѕ҃, ст. в҃і.</footnote> Пе́тръ же глаго́летъ: Трезви́тесѧ, бо́дрствꙋйте, занѐ сꙋпоста́тъ на́шъ дїа́волъ, ꙗ҆́кѡ ле́въ рыка́ѧ хо́дитъ, и҆скі́й кого̀ поглоти́ти, є҆мꙋ́же проти́витесѧ тве́рди вѣ́рою.<footnote lang="cu">а҃ Петр. гл. є҃, ст. и҃ и҆ ѳ҃.</footnote> Гдⷭ҇ь же на́шъ і҆и҃съ хрⷭ҇то́съ, бесѣ́дꙋѧ ѡ҆ разли́чныхъ произволе́нїѧхъ слы́шащихъ є҆ѵⷢ҇льскаѧ словеса̀, речѐ: Пото́мъ же прихо́дитъ дїа́волъ, и҆ взе́млетъ сло́во ѿ се́рдца, си́рѣчь, забве́нїемъ лꙋка́вымъ крадьбꙋ̀ содѣ́ловаѧ, да не вѣ́ровавше спасꙋ́тсѧ.<footnote lang="cu">Лꙋкѝ гл. и҃, ст. в҃і.</footnote> И҆ па́ки а҆пⷭ҇лъ: соꙋслажда́юсѧ бо зако́нꙋ бж҃їю по внꙋ́треннемꙋ человѣ́кꙋ: ви́ждꙋже и҆́нъ зако́нъ во ᲂу҆́дѣхъ мои́хъ противꙋвою́ющъ зако́нꙋ ᲂу҆ма̀ моегѡ̀, и҆ плѣнѧ́ющъ мѧ̀.<footnote lang="cu">Ри́мл. гл. з҃, ст. к҃в и҆ к҃г.</footnote> Рѣ́ша же сїѧ̑ ᲂу҆ча́ще на́съ, и҆ сокры́тое ѿ на́съ ꙗ҆вле́ннымъ творѧ́ще.</p>
<p>л҃в. Ѡ҆бы́клъ ра́зꙋмъ нѣ́какѡ кичи́тисѧ, мнѧ́сѧ бы́ти па́че мно́гихъ, а҆́ще лиши́тсѧ самоꙋкоре́нїѧ и҆ смире́нїѧ, ѿ ни́хже быва́етъ позна́нїе своеѧ̀ не́мощи. Сїѐ мꙋ́дрствꙋемъ, слы́шаще глаго́лющаго: Бра́тїе, а҆́зъ себѐ не ᲂу҆̀ помышлѧ́ю дости́гша: є҆ди́но же, за̑днѧѧ ᲂу҆́бѡ забыва́ѧ, въ прє́днѧѧ же простира́ѧсѧ, со ᲂу҆се́рдїемъ гоню̀, къ по́чести вы́шнѧгѡ зва́нїѧ хрⷭ҇то́ва.<footnote lang="cu">Фїлїп. гл. г҃, ст. г҃і и҆ д҃і.</footnote> И҆ па́ки: а҆́зъ та́кѡ текꙋ̀, не ꙗ҆́кѡ безвѣ́стнѡ, та́кѡ подвиза́юсѧ, не ꙗ҆́кѡ воздꙋ́хъ бїѧ́й: но ᲂу҆мерщвлѧ́ю тѣ́ло и҆ порабоща́ю, да не ка́кѡ, и҆ны̑мъ проповѣ́дꙋѧ, са́мъ неключи́мь бꙋ́дꙋ.<footnote lang="cu">а҃ Кор. гл. ѳ҃, ст. к҃ѕ и҆ к҃з.</footnote> Ви́дѣлъ ли є҆сѝ смире́нїе, є҆ли́кѡ вкꙋ́пѣ и҆ тече́нїе къ добродѣ́тели; зри́ши ли, каково̀ є҆́сть ст҃а́гѡ па́ѵла толи́кагѡ и҆ такова́гѡ мꙋ́жа смире́нїе: Хрⷭ҇то́съ, глаго́летъ, прїи́де въ мі́ръ грѣ́шники спастѝ, ѿ ни́хже пе́рвый є҆́смь а҆́зъ. Тѣ́мже нꙋ́жда на́мъ смирѧ́тисѧ, а҆́ще хꙋ́дость є҆стества̀ и҆́мамы. Что́ бо бре́нїѧ хꙋ́ждше; и҆ бг҃а помина́ти на́мъ подоба́етъ, <anchor type="page" number="319"/> занѐ сегѡ̀ ра́ди и҆ сотворе́ни є҆смы̀. Но и҆ воздержа́нїю подоба́етъ ѡ҆бꙋча́тисѧ, да ле́гцы тече́мъ ѡ҆ гдⷭ҇ѣ на́шемъ.</p>
<p>л҃а. Не возмо́жно лꙋка̑вымъ помыслѡ́мъ себѐ преда́вшꙋ чи́стꙋ бы́ти въ внѣ́шнемъ человѣ́цѣ ѿ грѣ̑хъ, и҆ нѣ́сть возмо́жно неискоренѧ́ємымъ ѿ се́рдца лꙋка̑вымъ помыслѡ́мъ не произноси́тисѧ въ дѣла̀ лꙋка̑ваѧ. И҆ зрѣ́нїѧ прелюбодѣ́йнагѡ, и҆ помраче́нїѧ вино́вно то̀, что̀ внꙋ́треннее ѻ҆́ко пре́жде прелюбы̀ сотворѝ. Жела̑нїѧ слы́шати стꙋ̑днаѧ вино́вно то̀, что̀ слꙋ́шаемъ дꙋше́вными ᲂу҆шесы̑, ꙗ҆́кобы внꙋ́трь сꙋ́щихъ стꙋ́дныхъ бѣсѡ́въ, и҆ внѣ̀, ꙗ҆кѡва̀ на на́съ ше́пчꙋтъ. До́лжни ᲂу҆̀бо є҆смы̀ ѡ҆ гдⷭ҇ѣ ѡ҆чища́ти себѐ внꙋ́трь и҆ внѣ̀, блюсти́ же до́лженъ є҆́сть кі́йждо ѿ на́съ своѧ̑ чꙋ̑вства, и҆ ѡ҆чища́ти на всѧ́къ де́нь ѿ стра́стныхъ дѣ́йствъ грѣхо́вныхъ. И҆ ꙗ҆́коже пе́рвѣе ѿ неразꙋ́мїѧ въ мі́рѣ ѡ҆браща́ющесѧ въ сꙋетѣ̀ ᲂу҆ма̀ на́шегѡ, порабо́тихомсѧ всѣ́мъ ᲂу҆мо́мъ и҆ чꙋ́вствы пре́лести грѣхо́внѣй: та́кѡ па́ки подоба́етъ на́мъ преше́дшымъ къ житїю̀ по бз҃ѣ, рабо́тати всѣ́мъ ᲂу҆мо́мъ и҆ чꙋ́вствы бг҃ꙋ жи́вꙋ и҆ и҆́стиннꙋ, и҆ бж҃їей пра́вдѣ и҆ хотѣ́нїю.</p>
<p>л҃д. Пе́рвѣе є҆́сть прило́гъ, пото́мъ сочета́нїе, та́же сосложе́нїе, пото́мъ плѣне́нїе, та́же стра́сть, частото́ю и҆ навыкнове́нїемъ ᲂу҆крѣпи́вшаѧсѧ. Сѐ ᲂу҆̀бо сꙋ́щїѧ на ны̀ бра́ни побѣ́да: си́це бо и҆ ѿ ст҃ы́хъ ѻ҆тє́цъ ѡ҆предѣлѧ́етсѧ.</p>
<p>л҃є. И҆ прило́гъ глаго́лютъ бы́ти, помы́слъ просты́й, и҆лѝ, ве́щи ѡ҆́бразъ ꙗ҆́коже прилꙋчи́сѧ новоѧвле́ннѣ въ се́рдцѣ предста́вившїйсѧ и҆ ᲂу҆мꙋ̀ ꙗ҆влѧ́ющїйсѧ. Сочета́нїе же, є҆́же собесѣ́довати по стра́сти, и҆лѝ безстра́стнѡ съ ꙗ҆́вльшимсѧ. Сосложе́нїе же, приклоне́нїе дꙋшѝ со ᲂу҆слажде́нїемъ къ ꙗ҆́вльшемꙋсѧ быва́ющее. Плѣне́нїе же, нꙋ́ждное и҆ нево́льное се́рдца ѿведе́нїе, и҆ надо́лзѣ пребыва́ющее, и҆ блага́гѡ на́шегѡ состоѧ́нїѧ со прилꙋчи́вшимсѧ смѣше́нїе па́гꙋбное. Стра́сть же, со́бственнѣ глаго́лютъ, долговре́меннѣ стра́стнѣ въ дꙋшѝ гнѣздѧ́щеесѧ. Ѿ всѣ́хъ си́хъ пе́рвое є҆́сть безгрѣ́шно: второ́е же, не всѧ́кѡ: тре́тїе же, по состоѧ́нїю подвиза́ющагѡсѧ: бра́ни же и҆лѝ вѣнцє́въ и҆лѝ мꙋче́нїй вино́вна.</p>
<anchor type="page" number="320"/>
<p>л҃ѕ. Плѣне́нїе бо и҆на́кѡ быва́етъ во вре́мѧ моли́твы: и҆ и҆на́кѡ не во вре́мѧ моли́твы. Стра́сть же несꙋмнѣ́ннѡ подлежи́тъ и҆лѝ равномѣ́рномꙋ покаѧ́нїю, и҆лѝ бꙋ́дꙋщей мꙋ́цѣ. Пе́рвомꙋ ᲂу҆́бѡ сопротивлѧ́ѧйсѧ, и҆лѝ безстра́стнѡ помышлѧ́ѧй, си́рѣчь прило́гꙋ, всѧ̑ стꙋ̑днаѧ є҆ди́ною ѿсѣка́етъ. Сїѧ̀ бра́нь лꙋка́выхъ бѣсѡ́въ ко и҆́нокѡмъ и҆ не и҆́нокѡмъ, и҆ побѣ́да быва́етъ и҆ побѣжде́нїе, ꙗ҆́коже рѣ́хомъ: и҆ ѿ побѣ́ды и҆лѝ вѣнцы̀, и҆лѝ мꙋ̑ки согрѣши́вшымъ и҆ не пока́ѧвшымсѧ. Подвиза́имсѧ ᲂу҆̀бо проти́вꙋ ѻ҆́ныхъ мы́сленнѣ, да не лꙋка̑ваѧ и҆́хъ совѣ́тѡванїѧ въ грѣхѡ́внаѧ чꙋ̑вственнаѧ дѣла̀ произведе́мъ: но ѿсѣца́юще ѿ се́рдца грѣ́хъ, сꙋ́щее внꙋ́трь себѐ ца́рствїе бж҃їе ѡ҆брѧ́щемъ, чистотꙋ́ же на́шегѡ се́рдца и҆ ᲂу҆миле́нїе навсегда̀ къ бг҃ꙋ сохрани́мъ сицевы́мъ вельмѝ до́брымъ дѣ́ланїемъ.</p>
<p>л҃з. Мно́зи ѿ и҆́нѡкъ не вѣ́дѧтъ пре́лести ᲂу҆ма̀, ю҆́же претерпѣва́ютъ ѿ бѣсѡ́въ: прилѣжа́тъ же къ дѣѧ́нїю, не пекꙋ́щесѧ ѡ҆ ᲂу҆мѣ̀, про́сти сꙋ́ще, и҆ непритво́рни препровожда́ютъ житїѐ. Мню̀, ꙗ҆́кѡ не вкꙋси́вше серде́чныѧ чистоты̀, ѿню́дъ внꙋ́треннихъ страсте́й тьмы̀ не вѣ́дѧтъ. Є҆ли́цы ᲂу҆́бѡ не вѣ́дѧтъ бра́ни, ѡ҆ не́йже глаго́летъ па́ѵелъ, нижѐ въ до́бромъ, мо́жетъ бы́ть, ѿ и҆скꙋ́са ᲂу҆крѣпи́вшесѧ, дѣ́йствєнныѧ грѣхѝ паде́нїѧми сꙋ́дѧтъ то́кмѡ: сꙋ́щыѧ же въ мы́сли побѣждє́нїѧ и҆ побѣ̑ды не помышлѧ́юще. Поне́же ни зрѣ́нїе сїѧ̑ ѡ҆бы́че ви́дѣти, сꙋ́щыѧ неизрече́нны, и҆ є҆ди́номꙋ подвигополо́жникꙋ бг҃ꙋ, и҆ подвиза́ющагѡсѧ со́вѣсти вѣ́домы. И҆̀мже, мню̀, рече́сѧ ѿ писа́нїй сїѐ: и҆ рѣ́хъ, глаго́летъ, ми́ръ, но не бѣ̀ ми́ръ. Ѡ҆ сꙋ́щихъ ᲂу҆́бѡ бра́тїѧхъ ѿ простоты̀ сицевы́ми, моли́тисѧ подоба́етъ, и҆ наꙋча́ти и҆̀хъ, є҆ли́кѡ мо́щно, да ѕлы́хъ по дѣ́йствꙋ дѣѧ́нїй ᲂу҆далѧ́ютсѧ. А҆ и҆̀же бж҃е́ственное и҆́мꙋтъ жела́нїе, є҆́же зрѣ́нїю дꙋше́вномꙋ ѡ҆чи́ститисѧ, длѧ си́хъ и҆́но є҆́сть дѣѧ́нїе хрⷭ҇то́во, и҆ и҆́но та́инство.</p>
<p>л҃и. Ѡ҆бдержи́тъ въ себѣ̀ вои́стиннꙋ мно́гїѧ добродѣ́тєли ꙗ҆́вственнаѧ сме́рти па́мѧть: ѻ҆на̀ роди́тельница є҆́сть пла́ча, побꙋжде́нїе ѿ всѣ́хъ воздержа́тисѧ, воспомина́нїе гее́нны, ма́ти моли́твы и҆ сле́зъ, хране́нїе се́рдца, безстра́стїе бре́нїѧ ꙗ҆́кѡ бре́нна, <anchor type="page" number="321"/> и҆сто́чникъ быстроꙋ́мїѧ съ разсꙋжде́нїемъ: и҆́хже ча̑да сꙋгꙋ́бый стра́хъ бж҃їй, и҆ ѡ҆чище́нїе ѿ се́рдца стра́стныхъ пѡ́мыслъ, є҆́же ѡ҆бдержи́тъ мнѡ́гїѧ влⷣчни за́пѡвѣди. Въ не́й зри́тсѧ повсеча́сный по́двигъ неꙋдобопобѣди́мѣйшїй, и҆ ѡ҆ не́мже мно́зи пекꙋ́тсѧ ѿ подви́жникѡвъ хрⷭ҇то́выхъ.</p>
<p>л҃ѳ. Ѿ неча́ѧннагѡ наше́дшее приключе́нїе, и҆лѝ напа́сть не ма́лѡ растлѣва́етъ внима́нїе мы́сли, и҆ ᲂу҆́мъ ѿто́ргши ѿ лꙋ́чшагѡ и҆зволе́нїѧ, и҆ ѿ добродѣ́тельнагѡ и҆ до́брагѡ ᲂу҆строе́нїѧ грѣхо́внѡ ᲂу҆клонѧ́етъ къ любопрѣ́нїѧмъ и҆ ра́спри. Вино́вно же сеѧ̀ па́гꙋбы на́шеѧ то̀, что̀ всѧ́кѡ без̾ попече́нїѧ ѡ҆ и҆скꙋше́нїѧхъ ѡ҆брѣта́емсѧ.</p>
<p>м҃. Ничто́же на́съ повреди́тъ, нижѐ ѡ҆печа́литъ ѿ приключа́ющихсѧ на́мъ на всѧ́къ де́нь приско́рбностей є҆ди́ною сїѐ ᲂу҆вѣ́дѣвшихъ, и҆ поꙋча́ющихсѧ вы́нꙋ. Тѣ́мже глаго́летъ бж҃е́ственный а҆пⷭ҇лъ: Благоволю̀ въ не́мощехъ, въ досажде́нїихъ, въ нꙋ́ждахъ. И҆: всѝ хотѧ́щїи благоче́стнѡ жи́ти ѡ҆ хрⷭ҇тѣ̀ і҆и҃сѣ, гони́ми бꙋ́дꙋтъ.<footnote lang="cu">в҃ Тїм. гл. г҃, ст. в҃і.</footnote> Томꙋ̀ сла́ва во вѣ́ки вѣкѡ́въ, а҆ми́нь.</p>
<footer/>
</document>
