<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="357"/>
<p>Ка́ллїстъ ст҃ѣ́йшїй патрїа́рхъ кѡнстантїнопо́льскїй, наименова́нїе и҆мы́й ѯанѳопꙋ́ла, процвѣтѐ при а҆ндроні́кѣ второ́мъ и҆з̾ палеоло́гѡвъ, въ ты́сѧща три́ста шестьдесѧ́тое лѣ́то. И҆з̾ꙋчи́вшисѧ же ᲂу҆ ст҃а́гѡ григо́рїа сїнаи́та, є҆гѡ́же и҆ житїѐ по́слѣжде простра́ннѡ написа̀, подви́жничествова во свѧтоиме́ннѣй горѣ̀ а҆ѳѡ́нстѣй, въ ски́тѣ магꙋ́ла, проти́вꙋ ѻ҆би́тели фїлоѳе́а лежа́щемъ. Живѧ́ше же съ сотаи́нственникомъ свои́мъ ма́ркомъ цѣ̑лыѧ два́десѧть ѻ҆́смь лѣ́тъ. И҆ і҆гна́тїю та́кожде ѯанѳопꙋ́лꙋ толи́кѡ бѣ̀ дрꙋ́жественъ, ꙗ҆́коже є҆ди́нѣй дꙋшѣ̀ мнѣ́тисѧ бы́ти ѻ҆бои̑мъ въ двꙋ́хъ тѣлесѣ́хъ. Патрїа́ршествовавши же напослѣ́докъ, и҆ въ се́рбїю ѿше́дши съ кли́ромъ, ми́рнагѡ ра́ди соедине́нїѧ та́мошнїѧ це́ркви, чрез̾ ст҃ꙋ́ю го́рꙋ пре́йде: и҆ ѿтꙋ́дꙋ прїѧ́тнымъ маѯі́ма нарица́емагѡ каѱокалѷви́та прорече́нїемъ глаго́лющимъ: се́й ста́рецъ па́ствы свое́й лиши́лсѧ, предпо́сланъ бы́въ, пою́щемꙋ созадѝ и҆ надгро́бнꙋю пѣ́снь: Бл҃же́ни непоро́чнїи въ пꙋ́ть: є҆два́же приспѣ̀ въ се́рбїю, та́мѡ тлѣ́нное житїѐ на нетлѣ́нное премѣнѝ.</p>
<p>Глаго́летъ же нѣ́гдѣ ѡ҆ си́хъ двꙋ́хъ и҆ сѷмеѡ́нъ ѳессалоні́йскїй, и҆дѣ́же ѡ҆ бг҃отво́рной моли́твѣ се́й: гдⷭ҇и і҆и҃се хрⷭ҇тѐ сн҃е бж҃їй, є҆́сть ᲂу҆ негѡ̀ рѣ́чь сло́во въ сло́во си́це:</p>
<p>Глава̀ сч҃є, стр. с҃і. цѣ́п. є҃.</p>
<p>И҆зрѧ́днѣе же во дни̑ сїѧ̑ на́шѧ, ѡ҆ се́й, си́рѣчь моли́твѣ, написа́ша дх҃омъ, ꙗ҆́коже и҆ са́ми ѿ бг҃а сꙋ́щїи, бг҃оглаго́ливїи и҆ бг҃оно́снїи и҆ хрⷭ҇тоно́снїи и҆ бж҃е́ственнїи вои́стиннꙋ, и҆́же во ст҃ы́хъ ѻ҆тє́цъ на́шъ ка́ллїстъ, ца́рствꙋющагѡ но́вагѡ ри́ма ѿ бг҃а патрїа́рхъ, и҆ содꙋ́шный є҆мꙋ̀ соподви́жникъ преподо́бный і҆гна́тїй. И҆ въ кни́зѣ свое́й сложе́ннѣй ѿ ни́хъ, дꙋхо́внѡ и҆ бг҃омꙋ́дреннѡ, и҆ ѕѣлѡ̀ высо́кѡ любомꙋ́дрствоваша, во сто̀ глава́хъ. въ соверше́нномъ числѣ̀ соверше́нный ѡ҆ се́й ра́зꙋмъ и҆зложи́вше. И҆̀же и҆ ца́рствꙋющагѡ сегѡ̀ гра́да бы́вше ѿра̑сли, всѧ̑ вкꙋ́пѣ ѡ҆ста́вльше и҆ дѣ́вственнѡ, и҆ и҆́ночески въ повинове́нїи пре́жде жи́тельствовавше, и҆ по́слѣ вкꙋ́пѣ подви́жнически, и҆ небе́снѡ и҆ нераздѣ́льнѡ пожи́вше, и҆ є҆ди́нство во хрⷭ҇тѣ̀, ѡ҆ не́мже <anchor type="page" number="358"/> са́мъ хрⷭ҇то́съ ко ѻ҆ц҃ꙋ̀ ѡ҆ всѣ́хъ на́съ моли́лсѧ є҆́сть, и҆зрѧ́днѡ въ себѣ̀ сохрани́вше, ꙗ҆́коже свѣти̑ла, по па́ѵлꙋ, придержа́ще сло́во живо́тно въ мі́рѣ ꙗ҆ви́шасѧ. Па́че бо всѣ́хъ почтѝ ѿ ѡ҆свѧще́нныхъ соедине́нїе во хрⷭ҇тѣ̀, и҆ любо́вь и҆спра́виша, ꙗ҆́кѡ нижѐ подозрѣва́тисѧ когда̀ ра́знствꙋ нѣ́коемꙋ въ ни́хъ, да́же и҆ по воззрѣ́нїю и҆ по нра́вꙋ, и҆лѝ печа́ли нѣ́коей во мгнове́нїи: є҆́же въ человѣ́цѣхъ почтѝ невозмо́жно є҆́сть.</p>
<p>И҆ сегѡ̀ ра́ди а҆́гг҃льстїи бы́вше и҆ ми́ръ бж҃їй, ꙗ҆́коже моли́лсѧ є҆́сть хрⷭ҇то́съ, соблю́дше, и҆ стѧжа́вше въ себѣ̀, и҆́же є҆́сть і҆и҃съ хрⷭ҇то́съ, ми́ръ на́шъ, па́ѵелъ речѐ, сотвори́вый ѻ҆боѧ̑ є҆ди́но, є҆го́же ми́ръ и҆ всѧ́къ ᲂу҆́мъ преимѣ́етъ, преста́вльшесѧ ми́рнѡ, ны́нѣ высоча́йшею наслажда́ютсѧ тишино́ю, ны́нѣ чи́стѣ і҆и҃са ви́дѧтъ, є҆го́же ѿ дꙋшѝ возлюби́ша, и҆ є҆го́же вои́стиннꙋ взыска́ша: и҆ є҆ди́но сꙋ́ть съ ни́мъ, и҆ сладча́йшагѡ є҆гѡ̀ свѣ́та и҆ бж҃е́ственнагѡ, ненасы́тнѣ причаща́ютсѧ: є҆гѡ́же ѡ҆брꙋче́нїѧ и҆ здѣ̀ прїѧ́ша, ѡ҆чище́ни бы́вше видѣ́нїемъ и҆ дѣѧ́ньми, и҆ бж҃е́ственное ѡ҆сїѧ́нїе на горѣ̀, ꙗ҆́коже и҆ а҆пⷭ҇ли, полꙋчи́ша. И҆ сїѐ мнѡ́гимъ ꙗ҆́вѣ показа́сѧ во свидѣ́тельство, ꙗ҆́кѡ лице́мъ блиста́ющимисѧ по ѡ҆́бразꙋ стефа́на, ви́дѣни бѧ́хꙋ, не въ се́рдце то́чїю, но и҆ на лицѐ си́хъ и҆зли́вшейсѧ благода́ти. Тѣ́мже, ꙗ҆́коже и҆ вели́кїй ѻ҆́ный мѡѷсе́й, ꙗ҆ви́стасѧ, ꙗ҆́коже свидѣ́тельствоваша ви́дѣвшїи, блиста́ющесѧ солнцеви́днѣ лице́мъ. И҆̀же и҆ ꙗ҆́кѡ блаже́ннꙋю сїю̀ стра́сть до́брѣ пострада́вшїи, и҆ и҆скꙋ́сомъ позна́вшїи, ꙗ҆́снѣ сказꙋ́ютъ и҆ ѡ҆ бж҃е́ственнѣмъ свѣ́тѣ є҆сте́ственнагѡ бж҃їѧ дѣ́йства и҆ благода́ти, и҆ свидѣ́телей приво́дѧтъ ст҃ы́хъ, ꙗ҆́коже и҆ ѡ҆ свѧще́ннѣй моли́твѣ.</p>
<anchor type="page" number="359"/>
<p>И҆́же во и҆́ноцѣхъ</p>
<p>КА́ЛЛІСТА И҆ І҆ГНА́ТІѦ ѮАНѲОПꙊ́ЛѠВЪ,</p>
<p>Хꙋдо́жество и҆ пра́вило, съ бж҃їею по́мощїю соверше́нное, и҆ ѿ ст҃ы́хъ свидѣ́тєльства и҆мꙋ́щее, ѡ҆ и҆зволѧ́ющихъ безмо́лвнѡ и҆ и҆́ночески пожи́ти, ѡ҆ пребыва́нїи и҆ жи́тельствѣ, и҆ пи́щи и҆́хъ, и҆ є҆ли́кихъ и҆ коли́кихъ бла̑гъ безмо́лвїе вино́вно быва́етъ разꙋ́мнѡ проходѧ́щымъ є҆̀.</p>
<p>Раздѣли́сѧ же настоѧ́щее сегѡ̀ сло́ва сочине́нїе на сто̀ гла́въ.</p>
<p>Глава̀ а҃.</p>
<p>Предисло́вїе сегѡ̀ сло́ва, є҆́же и҆ пе́рвыѧ главы̀ число̀ и҆́мать, ѡ҆ сꙋ́щемъ въ вѣ́рныхъ ѿ дх҃а ст҃а́гѡ бж҃е́ственнѣмъ и҆ преесте́ственнѣмъ да́рѣ же и҆ благода́ти.</p>
<p>Подоба́ше на́мъ бг҃онаꙋчє́нымъ сꙋ́щымъ, по бж҃е́ственнымъ рещѝ глаго́лѡмъ, ꙗ҆́кѡ но́вый зако́нъ неизрече́ннѡ въ се́рдцѣ напи́санъ, носѧ́щымъ пла́мене свѣтлѣ́йшїй, и҆ благи́мъ и҆ пра́вымъ дх҃омъ ᲂу҆правлѧ́ємымъ, ꙗ҆́кѡ ча́дѡмъ и҆ наслѣ́дникѡмъ бж҃їимъ, снаслѣ́дникѡмъ же хрⷭ҇тꙋ̀, а҆гг҃лоподража́тельнѣ жи́тельствовати, и҆ ника́коже тре́бовати и҆мꙋ́щагѡ наꙋчи́ти семꙋ̀: позна́й гдⷭ҇а.<footnote lang="cu">І҆ерем. гл. л҃а, ст. л҃д.</footnote> Ны́нѣ же ѿ ю҆́нагѡ на́шегѡ во́зраста ѿ бла́га заблꙋжде́нїе, и҆ на го́ршее преложе́нїе, є҆ще́ же и҆ лю́тагѡ велїа́ра пре́лесть, и҆ непримири́тельное на ны̀ мꙋчи́тельство, дале́че тещѝ ѿ спаси́тельныхъ <anchor type="page" number="360"/> и҆ бг҃одѣ́йныхъ за́повѣдей на́съ ѕло́бнѣйше сотворѝ, по стремни́намъ дꙋшєгꙋ́бнымъ носи́тисѧ, и҆, что̀ жа́лостнѣе, проти́вꙋ сами́хъ себѐ и҆ мꙋ́дрствовати и҆ дѣ́ѧти подви́же. Тѣ́мже и҆ по словесѝ бж҃е́ственномꙋ: нѣ́сть разꙋмѣва́ѧй, нѣ́сть взыска́ѧй бг҃а: кꙋ́пнѡ бо всѝ пра́вагѡ пꙋтѝ ᲂу҆клони́шасѧ, неключи́ми бы́хомъ.<footnote lang="cu">Ѱал. г҃і, ст. в҃.</footnote> И҆ сегѡ̀ ра́ди соверше́ннѣ пло́тѧни сꙋ́ще, и҆ свѣтоно́сныѧ и҆ бж҃е́ственныѧ благода́ти лиша́ющесѧ, тре́бꙋемъ дрꙋ́гъ ѿ дрꙋ́га къ до́брымъ дѣлѡ́мъ споспѣшествова́нїѧ же и҆ по́мощи.</p>
<p>Глава̀ в҃.</p>
<p>Ꙗ҆́кѡ ра́ди вопроше́нїѧ нѣ́коегѡ бра́та по намѣ́ренїю є҆гѡ̀, є҆ще́ же и҆ ра́ди соблюде́нїѧ ѻ҆те́ческїѧ за́повѣди си́це простре́сѧ настоѧ́щее сло́ва сегѡ̀ содержа́нїе.</p>
<p>А҆ поне́же ты̀, жела́ѧ по словесѝ гдⷭ҇ню и҆спы́товати бж҃е́ствєннаѧ и҆ животвѡ́рнаѧ писа̑нїѧ, и҆ тайнонаꙋча́тисѧ непогрѣши́тельнѡ, мно́жицею проси́лъ є҆сѝ ѿ на́съ неключи́мыхъ сло́ва и҆ пра́вила напи́сана. по́льзы ра́ди твоеѧ̀, а҆ мо́жетъ бы́ть, и҆ дрꙋги́хъ, ꙗ҆́коже са́мъ глаго́леши: а҆́ще и҆ не пре́жде, но хотѧ̀ ны́нѣ сꙋди́хомъ, ꙗ҆́кѡ подоба́етъ, съ бж҃їею по́мощїю и҆спо́лнити похва́льное твоѐ жела́нїе, забы́вше спито́мное на́мъ ᲂу҆ны́нїе, любвѐ ра́ди и҆ по́льзы твоеѧ̀: тебе́ же, дꙋхо́вное ча́до, и҆ ѕѣлѡ̀ любе́знѣйшее, за тща́нїе къ благи̑мъ дѣлѡ́мъ, и҆ продолжи́тельное люботрꙋ́дїе ѕѣлѡ̀ похвалѧ́юще, па́че же си́хъ боѧ́щесѧ ѿ бг҃а ѡ҆сꙋжде́нїѧ, и҆́мже скрыва́ющемꙋ тала́нтъ ᲂу҆грожа́етсѧ стра́шнѡ, све́рхъ же рече́нныхъ, и҆ ѻ҆те́ческꙋю и҆сполнѧ́юще за́повѣдь, ю҆́же заповѣ́даша на́мъ ѻ҆тцы̀ на́ши, и҆ дꙋхо́внїи ᲂу҆чи́тели, ꙗ҆́кѡ да и҆ дрꙋги́хъ бг҃олюби́выхъ во ᲂу҆че́нїи ѻ҆́нѣхъ ᲂу҆вѣ́римъ. Бг҃ъ же ѻ҆ц҃ъ любвѐ, и҆ всѣ́хъ ѻ҆́бще благи́хъ независтнопода́тельный раздаѧ́тель, да да́стъ на́мъ кѡ́снымъ и҆ хꙋдогла̑снымъ сло́во благовре́менно во ѿверзе́нїе ᲂу҆́стъ <anchor type="page" number="360"/> на́шихъ, и҆́же мно́жицею и҆ безсловє́снымъ живѡ́тнымъ сло́во вдохнꙋ́вый, по́льзы ра́ди слы́шащихъ.<footnote lang="cu">д҃ Мѡѷс. гл. к҃в.</footnote> Тебѣ́ же и҆ всѣ̑мъ чтꙋ́щымъ сїѧ̑ да прило́житъ ᲂу҆́хо, є҆́же премꙋ́дрѣ и҆ разꙋ́мнѣ сїѧ̑ слы́шати,<footnote lang="cu">в҃ Петр. гл. в҃.</footnote> и҆ ꙗ҆́коже є҆мꙋ̀ ᲂу҆го́дно, непрекло́ннѡ жи́тельствовати: занѐ без̾ негѡ̀, ꙗ҆́коже пи́сано є҆́сть, не мо́жемъ твори́ти ничесѡ́же,<footnote lang="cu">І҆ѡа́н. гл. є҃і, ст. є҃.</footnote> ѿ поле́зныхъ и҆ спаси́тельныхъ: и҆ ꙗ҆́кѡ, а҆́ще не гдⷭ҇ь сози́ждетъ до́мъ, всꙋ́е трꙋди́шасѧ зи́ждꙋщїи.<footnote lang="cu">Ѱал. рк҃ѕ, ст. а҃.</footnote> И҆ сїѧ̑ ᲂу҆̀бо си́це сꙋ́ть.</p>
<p>Глава̀ г҃.</p>
<p>Ꙗ҆́кѡ всѧ́кое дѣ́ло намѣ́ренїе предварѧ́етъ. Намѣ́ренїе ᲂу҆́бѡ настоѧ́щагѡ сочине́нїѧ є҆́сть сїѐ, дабы̀ наꙋчи́тисѧ, ко́е є҆́сть ѡ҆снова́нїе дꙋхо́внагѡ ѡ҆ хрⷭ҇тѣ̀ зда́нїѧ.</p>
<p>А҆ поне́же намѣ́ренїе предварѧ́етъ всѧ́кое дѣ́ло: намѣ́ренїе же ѻ҆бои́хъ на́съ, на́ше по си́лѣ и҆зрещѝ слꙋжа̑щаѧ къ дꙋхо́вномꙋ твоемꙋ̀ возраще́нїю, твое́ же, дабы̀ по речє́ннымъ и҆́скреннѣ пожи́ти: подоба́етъ пре́жде всегѡ̀ и҆но́гѡ и҆спыта́ти, къ каково́мꙋ и҆сполне́нїю зда́нїѧ по хрⷭ҇тѣ̀ взира́юще, и҆ нача́ло ѡ҆снова́нїѧ поле́зное поло́жимъ, пото́мъ вре́мени побꙋжда́ющꙋ, па́че же свы́ше по́мощь бога́тнѡ полꙋчи́вше, и҆ покро́въ на началозда́нїе а҆рхїтектѡ́нствомъ дꙋ́ха ᲂу҆стро́имъ.</p>
<p>Глава̀ д҃.</p>
<p>Ꙗ҆́кѡ всѧ́кагѡ по бз҃ѣ дѣ́ланїѧ нача́ло є҆́сть, жи́тельствованїе по за́повѣдємъ сп҃си́телѧ: коне́цъ же, є҆́же возврати́тисѧ къ дарова́ннѣй на́мъ и҆спе́рва въ бж҃е́ственномъ креще́нїи, соверше́ннѣй благода́ти всест҃а́гѡ и҆ живонача́льнагѡ дх҃а.</p>
<p>Нача́ло ᲂу҆̀бо всѧ́кагѡ по бз҃ѣ дѣ́ланїѧ, вкра́тцѣ рещѝ, є҆́сть сїѐ, дабы̀ тща́тисѧ на́мъ всѧ́цѣмъ ѡ҆́бразомъ, и҆ все́ю си́лою жи́тельствовати <anchor type="page" number="362"/> по законоположе́нїю всѣ́хъ бг҃отво́рныхъ за́повѣдей спаси́телевыхъ: коне́цъ же, дабы̀ возврати́тисѧ блюде́нїемъ си́хъ къ тꙋ́не да́нномꙋ на́мъ свы́ше ѿ са́магѡ нача́ла, ѿ сщ҃е́нныѧ кꙋпѣ́ли, соверше́нномꙋ дꙋхо́вномꙋ благода́ти воз̾ѡбраже́нїю и҆ назда́нїю, и҆лѝ а҆́ще ᲂу҆го́дно тѝ, сицево́й да́ръ возврати́ти, и҆ ве́тхаго а҆да́ма съ дѣѧ́ньми и҆ похотьмѝ ѿло́жше, въ но́ваго и҆ дꙋхо́внаго ѡ҆блещи́сѧ, и҆́же є҆́сть гдⷭ҇ь і҆и҃съ хрⷭ҇то́съ. Ꙗ҆́коже глаго́летъ бж҃е́ственнѣйшїй па́ѵелъ: ча́дца моѧ̑, и҆́миже па́ки болѣ́знꙋю, до́ндеже воѡбрази́тсѧ хрⷭ҇то́съ въ ва́съ.<footnote lang="cu">Гала́т. гл. д҃, ст. ѳ҃і</footnote> И҆, є҆ли́цы во хрⷭ҇та̀ крести́стесѧ, во хрⷭ҇та̀ ѡ҆блеко́стесѧ.<footnote lang="cu">Гала́т. гл. г҃, ст. к҃з.</footnote></p>
<p>Глава̀ є҃.</p>
<p>Ѡ҆ то́мъ, ка́ѧ є҆́сть благода́ть сїѧ̀, и҆ ка́кѡ бы мо́щно бы́ло на́мъ полꙋчи́ти ю҆̀, и҆ ка̑ѧ сꙋ́ть возмꙋща̑ющаѧ, и҆ ка̑ѧ па́ки воз̾ѡчища̑ющаѧ ю҆̀.</p>
<p>Но ка́ѧ є҆́сть благода́ть сїѧ̀, и҆ ка́кѡ бы мо́щно бы́ло на́мъ полꙋчи́ти ю҆̀, и҆ ка̑ѧ сꙋ́ть возмꙋща́ющаѧ ю҆̀, ка́ѧ же па́ки воз̾ѡчища̑ющаѧ, сїѐ свѣтлѣ́йшїй всѧ́кагѡ зла́та дꙋше́ю и҆ ѧ҆зы́комъ, пока́жетъ тѝ ст҃ы́й златоꙋ́стъ, си́це глаго́лѧ: что́ же є҆́сть, сла́вꙋ гдⷭ҇ню ꙗ҆́кѡ въ зерца́лѣ взира́юще, въ то́йже ѡ҆́бразъ преѡбразꙋ́емсѧ;<footnote lang="cu">в҃ Корїн. гл. г҃, ст. и҃і.</footnote> Ꙗ҆снѣ́е сїѐ пока́зывашесѧ, є҆гда̀ зна́менїй дарова̑нїѧ дѣ́йствовахꙋ: ѻ҆ба́че и҆ ны́нѣ нѣ́сть не ᲂу҆до́бно ᲂу҆зрѣ́ти сїѐ и҆мꙋ́щемꙋ ѻ҆чеса̀ вѣ̑рныѧ. Є҆гда́ бо креща́емсѧ, тогда̀ и҆ дꙋша̀ па́че со́лнца сїѧ́етъ, дх҃омъ ѡ҆чища́ема, и҆ не то́чїю зри́мъ сла́вꙋ бж҃їю, но и҆ ѿтꙋ́дꙋ прїе́млемъ нѣ́кое сїѧ́нїе. Ꙗ҆́коже бо сребро̀ чи́стое, проти́вꙋ лꙋче́й со́лнечныхъ лежа́щее, и҆ са́мо лꙋчѝ и҆спꙋща́етъ, не ѿ своегѡ̀ то́чїю є҆стества̀, но и҆ ѿ сїѧ́нїѧ со́лнечнагѡ: си́це и҆ дꙋша̀ ѡ҆чища́ема, и҆ всѧ́кагѡ сребра̀ свѣтлѣ́йшею быва́ѧ, прїе́млетъ лꙋчꙋ̀ ѿ сла́вы дх҃а, въ сла́вꙋ внꙋ́трь быва́емꙋю, и҆ таковꙋ́ю, ꙗ҆ково́й <anchor type="page" number="363"/> бы́ти подоба́етъ ѿ гдⷭ҇а дх҃а. И҆ по ма́лѣхъ словесѣ́хъ: хо́щеши ли, покажꙋ̀ тѝ сїѐ и҆ ѿ а҆по́стѡлъ ѡ҆щꙋти́тельнѣе; помы́сли ѡ҆ па́ѵлѣ, є҆гѡ́же ри̑зы дѣ́йствовахꙋ; ѡ҆ петрѣ̀, є҆гѡ́же и҆ сѣ́нь и҆мѣ́ѧше си́лꙋ. Занѐ а҆́ще не бы̀ ца́рскїй ѡ҆́бразъ носи́ли, не бы̀ непристꙋ́пно бы́ло сїѧ́нїе и҆́хъ, не бы́ша толи́кѡ ри̑зы и҆́хъ и҆ сѣ́нь дѣ́йствовахꙋ: ца̑рскїѧ бо ри̑зы и҆ разбо́йникѡмъ сꙋ́ть стра̑шны. Хо́щеши ли ви́дѣти се́й ѡ҆́бразъ и҆ въ тѣ́лѣ сїѧ́ющь; воззрѣ́вше, глаго́летъ, на лицѐ стефа́ново, ви́дѣша лицѐ є҆гѡ̀ ꙗ҆́кѡ лицѐ а҆́гг҃ла.<footnote lang="cu">Дѣѧ́н. гл. ѕ҃, ст. є҃і.</footnote> Но сїѐ є҆́сть ничто̀ пред̾ сла́вою ѿвнꙋ́трь сїѧ́ющею. Є҆́же бо мѡѷсе́й на лицѣ̀ нѣ́когда и҆мѣ́ѧше, то̀ сі́и въ дꙋшѣ̀ ѡ҆бноша́хꙋ, и҆ є҆щѐ мно́гѡ вѧ́щше: мѡѷсе́ово бо чꙋ́вственное бѣ̀, а҆ сїѐ безпло́тно. И҆ ꙗ҆́коже ѻ҆гнезра̑чныѧ лꙋчѝ ѿ свѣ́тлыхъ тѣле́съ на бли̑жнїѧ тѣлеса̀ и҆стека́юще, и҆ ѻ҆́нымъ преподаю́тъ ѿ своегѡ̀ свѣ́та: си́це и҆ съ вѣ́рными приключа́етсѧ. Сегѡ̀ ра́ди ѿ землѝ свобожда́ютсѧ ѡ҆щꙋща́ющїи сїѐ, и҆ сꙋ̑щаѧ на небесѣ́хъ ꙗ҆́кѡ во ᲂу҆мѣ̀ мечта́ютъ, но, ᲂу҆вы̀ мнѣ̀ добро́ бо здѣ̀ и҆ постена́ти го́рцѣ, ꙗ҆́кѡ толи́кимъ могꙋ́ще наслажда́тисѧ благоро́дствомъ, нижѐ глаго́лємаѧ вѣ́мы, занѐ сі́и погꙋблѧ́емъ, и҆ чꙋ́вствєннымъ веще́мъ ᲂу҆дивлѧ́емсѧ. Сїѧ́ бо сла́ва неизрече́ннаѧ и҆ стра́шнаѧ на є҆ди́нъ, и҆лѝ два̀ дни̑ въ на́съ пребыва́етъ: пото́мъ погаша́емъ ю҆̀, наводѧ́ще бꙋ́рю жите́йскихъ веще́й, и҆ гꙋсты́ми ѻ҆́блаки лꙋчѝ ѿража́юще. И҆ па́ки и҆́ндѣ: тѣлеса̀ благоꙋгоди́вшихъ бг҃ꙋ, въ толи́кꙋ ѡ҆блекꙋ́тсѧ сла́вꙋ, є҆ли́кꙋ нижѐ ви́дѣти мо́щно си́ми ѻ҆ча́ми. И҆ сегѡ̀ на́мъ зна́мєнїѧ нѣ̑каѧ и҆ неѧ̑сныѧ слѣды̀, и҆ въ ве́тхомъ, и҆ въ но́вомъ завѣ́тѣ да́ти благоволѝ бг҃ъ. Въ ве́тхомъ бо лицѐ мѡѷсе́ово толи́кою сїѧ́ше сла́вою, ꙗ҆́кѡ непристꙋ́пно бѣ̀ ѻ҆ча́мъ і҆сра́ильтѧнъ: Въ но́вомъ же мно́гѡ па́че сегѡ̀ возсїѧ̀ лицѐ хрⷭ҇то́во. Оу҆слы́шалъ ли є҆сѝ глаго́лы дꙋхѡ́вныѧ; ᲂу҆разꙋмѣ́лъ ли є҆сѝ си́лꙋ та́йны; позна́лъ ли є҆сѝ, какѡвы̀ сꙋ́ть бѡлѣ́зни соверше́ннагѡ ѿ свѧще́нныѧ кꙋпѣ́ли, дꙋхо́внагѡ ѿрожде́нїѧ на́шегѡ; какѡвы́ же сꙋ́ть приплѡ́дїѧ, и҆ и҆сполне́нїе и҆ побѣ̑дныѧ по́чєсти; и҆ ка́кѡ во вла́сти на́шей є҆́сть, <anchor type="page" number="364"/> сїю̀ преесте́ственнꙋю благода́ть и҆ расти́ти и҆ ᲂу҆малѧ́ти, си́рѣчь ꙗ҆влѧ́ти и҆ помрача́ти, є҆ли́кѡ на́мъ мо́щно; помрача̑ющаѧ же сꙋ́ть сїѧ̑: ви́хрь жите́йскихъ веще́й, и҆ тьма̀ ражда́ющаѧсѧ ѿ са́мыхъ страсте́й, ꙗ҆̀же, а҆́ки бꙋ́рѧ, и҆лѝ свирѣ́пый пото́къ, на ны̀ натека́ющи, и҆ дꙋ́шꙋ потоплѧ́ющи, нижѐ ѿдохнꙋ́ти, нижѐ воззрѣ́ти є҆́й попꙋща́ютъ къ и҆́стинномꙋ и҆ блаже́нномꙋ добрꙋ̀, є҆гѡ́же ра́ди и҆ сотвори́сѧ: но всю̀ є҆ѐ ѿ возмꙋще́нїѧ и҆ ды́ма сласте́й поколеба́вшꙋсѧ и҆ ѡ҆лютѣ́вшꙋ помрача́ютъ и҆ потоплѧ́ютъ: ꙗ҆́коже па́ки си̑мъ проти̑внаѧ, си́рѣчь ѿ за́повѣдей гдⷭ҇нихъ ражда́ющаѧсѧ, не по пло́ти, но по дꙋ́хꙋ ходѧ́щымъ: дх҃омъ бо, глаго́летъ, ходи́те, и҆ по́хѡти плотскі̑ѧ не соверша́йте,<footnote lang="cu">Гала́т. гл. є҃, ст. ѕ҃і.</footnote> полє́зна сꙋ́ть и҆ спаси́тєльна, и҆ на подо́бїе лѣ́ствицы возво́дѧтъ и҆̀хъ на са́мый ве́рхъ, на высоча́йшꙋю и҆з̾ сте́пеней любо́вь, ꙗ҆́же є҆́сть бг҃ъ.</p>
<p>Глава̀ ѕ҃.</p>
<p>Ꙗ҆́кѡ во ст҃ѣ́мъ креще́нїи тꙋ́не бж҃е́ственнꙋю благода́ть прїе́млемъ, и҆ сїю̀ страстьмѝ сокры́вше, па́ки и҆сполне́нїемъ за́повѣдей воз̾ѡчища́емъ.</p>
<p>Но тогда̀ въ бж҃е́ственныхъ ложесна́хъ, си́рѣчь во свѧще́ннѣй кꙋпѣ́ли, всѧ́кѡ тꙋ́не прїе́млемъ соверше́ннꙋю бж҃е́ственнꙋю благода́ть. А҆́ще же нѣ́какѡ напослѣ́докъ привре́менныхъ ѕлоꙋпотребле́нїемъ, и҆ ѡ҆ жите́йскихъ веще́хъ попече́нїемъ и҆ мгло́ю страсте́й, ѽ дабы̀ не бы́ло! сокры́емъ ю҆̀: мо́щно на́мъ и҆ си́це покаѧ́нїемъ, и҆ бг҃одѣ́йныхъ за́повѣдей и҆сполне́нїемъ, па́ки воспрїѧ́ти и҆ стѧжа́ти таковꙋ́ю преесте́ственнꙋю свѣ́тлость, и҆ ꙗ҆вле́нїе є҆ѧ̀ ᲂу҆ви́дѣти пресвѣ́тлѡ. Ѻ҆ба́че по мѣ́рѣ коегѡ́ждо въ вѣ́рѣ прилѣжа́нїѧ и҆ ꙗ҆вле́нїе є҆ѧ̀ быва́етъ, а҆ наипа́че по́мощїю и҆ бл҃говоле́нїемъ гдⷭ҇а і҆и҃са хрⷭ҇та̀. Ꙗ҆́коже глаго́летъ ст҃ы́й ма́рко: хрⷭ҇то́съ соверше́нъ бг҃ъ сы́й, соверше́ннꙋю крести́вшымсѧ благода́ть ст҃а́гѡ <anchor type="page" number="365"/> дх҃а дарова̀, приложе́нїѧ ѿ на́съ не прїе́млющꙋю, ѿкрыва́ющꙋюсѧ же на́мъ, и҆ ꙗ҆влѧ́ющꙋюсѧ по мѣ́рѣ дѣ́ланїѧ за́повѣдей, и҆ прїꙋмноже́нїе вѣ́ры на́мъ подаю́щꙋю, до́ндеже дости́гнемъ всѝ въ соедине́нїе вѣ́ры, въ мѣ́рꙋ во́зраста и҆сполне́нїѧ хрⷭ҇то́ва.<footnote lang="cu">Є҆фес. гл. д҃, ст. г҃і.</footnote> А҆́ще ᲂу҆́бѡ что̀ прино́симъ, па́ки въ не́мъ ѿроди́вшесѧ, и҆ сїѐ ᲂу҆жѐ ѿ негѡ̀, и҆ тѣ́мъ бѣ̀ въ на́съ сокрове́нно.</p>
<p>Глава̀ з҃.</p>
<p>Ꙗ҆́кѡ подоба́етъ жи́тельствꙋющемꙋ по бз҃ѣ всѧ̑ за́пѡвѣди проходи́ти: бо́льшꙋю же ча́сть дѣ́ланїѧ ᲂу҆дѣлѧ́ти на соблюде́нїе пе́рвыхъ за́повѣдей, и҆ ꙗ҆́кобы ражда́ющихъ дрꙋгі̑ѧ.</p>
<p>Поне́же ᲂу҆́бѡ нача́ло и҆ ко́рень всѧ́кагѡ, ꙗ҆́коже рѣ́хомъ, сицева́гѡ дѣ́ланїѧ, є҆́сть сїѐ, дабы̀ жи́тельствовати по спаси́тєльнымъ за́повѣдемъ: коне́цъ же, и҆ пло́дъ, дабы̀ па́ки возврати́тисѧ къ дарова́ннѣй на́мъ и҆спе́рва креще́нїемъ соверше́ннѣй благода́ти дх҃а, въ на́съ сꙋ́щей: нераска̑ѧнна бо, глаго́летъ, бж҃їѧ дарова̑нїѧ, но спогребе́ннѣй страстьмѝ, ѿкрыва́емѣй же дѣ́ланїемъ бг҃одѣ́йныхъ за́повѣдей. Подоба́етъ по си́лѣ и҆сполне́нїемъ всѣ́хъ таковы́хъ за́повѣдей, сꙋ́щее въ на́съ ꙗ҆вле́нїе дх҃а тща́тисѧ всѧ́цѣмъ ѡ҆́бразомъ воз̾ѡчи́стити, дабы̀ ꙗ҆снѣ́йше ᲂу҆зрѣ́ти. Свѣти́льникъ бо, глаго́летъ къ бг҃ꙋ блаже́нный даві́дъ, нога́ма мои́ма зако́нъ тво́й, и҆ свѣ́тъ стезѧ́мъ мои̑мъ.<footnote lang="cu">Ѱал. ри҃і, ст. р҃є.</footnote> И҆, за́повѣдь гдⷭ҇нѧ просвѣща́ющаѧ ѻ҆́чи.<footnote lang="cu">Ѱал. и҃і, ст. ѳ҃.</footnote> И҆, ко всѣ̑мъ за́повѣдемъ твои̑мъ направлѧ́хсѧ.<footnote lang="cu">Ѱал. ри҃і, ст. рк҃и.</footnote> И҆, напе́рсникъ і҆ѡа́ннъ: соблюда́ѧй за́пѡвѣди є҆гѡ̀, въ не́мъ пребыва́етъ, и҆ то́й въ не́мъ.<footnote lang="cu">а҃ І҆ѡа́н. гл. г҃, ст. к҃д.</footnote> И҆, за́пѡвѣди є҆гѡ̀ тѧ́жки не сꙋ́ть.<footnote lang="cu">І҆ѡа́н. гл. є҃, ст. г҃.</footnote> Спаси́тель же: и҆мѣ́ѧй за́пѡвѣди моѧ̑, и҆ соблюда́ѧй и҆̀хъ, то́й є҆́сть любѧ́й мѧ̀: а҆ любѧ́й мѧ̀, возлю́бленъ бꙋ́детъ ѻ҆ц҃е́мъ <anchor type="page" number="366"/> мои́мъ, и҆ а҆́зъ возлюблю̀ є҆го̀, и҆ ꙗ҆влю́сѧ є҆мꙋ̀ са́мъ. И҆, а҆́ще кто̀ лю́битъ мѧ̀, сло́во моѐ соблюде́тъ, и҆ ѻ҆ц҃ъ мо́й возлю́битъ є҆го̀, и҆ къ немꙋ̀ прїи́демъ, и҆ ѻ҆би́тель ᲂу҆ негѡ̀ сотвори́мъ. И҆, не любѧ́й мѧ̀, слове́съ мои́хъ не соблюда́етъ.<footnote lang="cu">І҆ѡа́н. гл. д҃і, ст. к҃а, и҆ слѣ́д.</footnote> Па́че же на пє́рвыѧ си́хъ за́повѣдей и҆ главнѣ́йшыѧ, и҆ ꙗ҆́кѡ ма́тери про́чїихъ бо́льшꙋю ча́сть дѣ́ланїѧ ᲂу҆дѣлѧ́ти подоба́етъ. Та́кѡ бо съ бг҃омъ, непогрѣши́тельнѡ и҆ предлежа́щее намѣ́ренїе, си́рѣчь са́мое благо́е нача́ло, и҆ коне́цъ жела́нїѧ поꙋчи́ти возмо́жемъ, си́рѣчь ꙗ҆вле́нїе дх҃а.</p>
<p>Глава̀ и҃.</p>
<p>Ꙗ҆́кѡ нача́ло всѧ́кагѡ бг҃олюбе́знагѡ дѣ́ланїѧ є҆́сть призыва́нїе съ вѣ́рою и҆́мене гдⷭ҇а на́шегѡ і҆и҃са хрⷭ҇та̀, и҆ вкꙋ́пѣ съ си́мъ, прозѧба́ющїй ѿ сегѡ̀ ми́ръ и҆ любы̀.</p>
<p>Нача́ло всѧ́кагѡ бг҃олюбе́знагѡ дѣ́ланїѧ є҆́сть призыва́нїе съ вѣ́рою сп҃си́тельнагѡ и҆́мене гдⷭ҇а на́шегѡ і҆и҃са хрⷭ҇та̀, ꙗ҆́кѡ то́й речѐ: без̾ менѐ не мо́жете твори́ти ничесѡ́же.<footnote lang="cu">І҆ѡа́н. гл. є҃і, ст. є҃.</footnote> И҆ съ си́мъ призыва́нїемъ прозѧба́етъ ми́ръ: подоба́етъ бо, глаго́летъ, моли́тисѧ без̾ гнѣ́ва и҆ размышле́нїѧ:<footnote lang="cu">а҃ Тїм. гл. в҃, ст. и҃.</footnote> и҆ посе́мъ любы̀. Бг҃ъ любы̀ є҆́сть, и҆ пребыва́ѧй въ любвѝ, въ бз҃ѣ пребыва́етъ, и҆ бг҃ъ въ не́мъ.<footnote lang="cu">а҃ І҆ѡа́н. гл. д҃, ст. ѕ҃і.</footnote> Се́й же ми́ръ и҆ любы̀ не то́кмѡ бл҃гопрїѧ́тною творѧ́тъ моли́твꙋ, но и҆ ѿ са́мыѧ є҆щѐ моли́твы ражда́ютсѧ и҆ возсїѧва́ютъ ꙗ҆́кѡ бж҃е́ствєнныѧ совокꙋ̑пныѧ лꙋчѝ, и҆ возраста́ютъ, и҆ совершє́нны быва́ютъ.</p>
<p>Глава̀ ѳ҃.</p>
<p>Ꙗ҆́кѡ чрез̾ ка́ждое и҆з̾ си́хъ тре́хъ ѻ҆со́бь, и҆ вкꙋ́пѣ, ѻ҆би́лїе всѣ́хъ бла̑гъ подае́тсѧ на́мъ.</p>
<p>Ѿ си́хъ тре́хъ, па́че же ѿ ка́ждагѡ и҆з̾ си́хъ ѻ҆со́бь, и҆ вкꙋ́пѣ, ѻ҆би́лїе всѣ́хъ бла̑гъ подае́тсѧ и҆ и҆злива́етсѧ. Призыва́нїемъ бо съ <anchor type="page" number="367"/> вѣ́рою и҆́мене гдⷭ҇а на́шегѡ і҆и҃са хрⷭ҇та̀, ми́лость и҆ и҆́стинный живо́тъ въ не́мъ сокрове́нный и҆звѣ́стнѡ ᲂу҆пова́емъ прїѧ́ти, внꙋ́трь се́рдца чи́стѣ призыва́емомꙋ и҆́мени гдⷭ҇а і҆и҃са хрⷭ҇та̀ и҆сточа́ющꙋ сїѧ̑, ꙗ҆́кѡ дрꙋго́мꙋ и҆сто́чникꙋ бж҃е́ственномꙋ приснотекꙋ́щемꙋ: преимꙋ́щимъ же всѧ́къ ᲂу҆́мъ, и҆ ни є҆ди́нагѡ предѣ́ла и҆мꙋ́щимъ ми́ромъ, примире́нїѧ съ бг҃омъ и҆ дрꙋ́гъ со дрꙋ́гомъ сподоблѧ́емсѧ: любо́вїю же, є҆ѧ́же сла́ва несравне́нна, ꙗ҆́кѡ ѻ҆на̀ є҆́сть коне́цъ и҆ глава̀ зако́на и҆ проро́кѡвъ, и҆ ꙗ҆́кѡ любы̀ бг҃ъ и҆менꙋ́етсѧ, всѧ́кѡ съ бг҃омъ соединѧ́емсѧ, ᲂу҆празднѧ́емꙋ грѣхꙋ̀ на́шемꙋ пра́вдою бж҃їею, и҆ пресла́внѣ дѣ́йствꙋемымъ въ на́съ любвѝ ра́ди сыноположе́нїемъ благода́ти. Любы́ бо, глаго́летъ, покрыва́етъ мно́жество грѣхѡ́въ.<footnote lang="cu">а҃ Петр. гл. д҃, ст. и҃.</footnote> Любы̀ всѧ̑ покрыва́етъ, всемꙋ̀ вѣ́рꙋ є҆́млетъ, всѧ̑ ᲂу҆пова́етъ, всѧ̑ терпи́тъ, любы̀ николи́же ѿпа́даетъ.<footnote lang="cu">а҃ Кор. гл. г҃і, ст. з҃.</footnote></p>
<p>Глава̀ і҃.</p>
<p>Ꙗ҆́кѡ и҆ гдⷭ҇ь на́шъ і҆и҃съ хрⷭ҇то́съ во вре́мѧ спаси́тельныѧ стра́сти, сїѧ̑ ᲂу҆ченикѡ́мъ свои̑мъ, ꙗ҆́кѡ и҆схѡ́дныѧ нѣ̑кїѧ за́пѡвѣди, и҆ наслѣ́дїе бж҃е́ственное ѡ҆ста́ви: та́кожде и҆ по воскресе́нїи.</p>
<p>Тѣ́мже и҆ са́мъ преблагі́й и҆ сладча́йшїй на́шъ і҆и҃съ хрⷭ҇то́съ, и҆ є҆гда̀ на во́льнꙋю за ны̀ стра́сть свою̀ прїи́де, и҆ є҆гда̀ по воскресе́нїи а҆по́столѡмъ ꙗ҆ви́сѧ, є҆ще́ же и҆ внегда̀ ко своемꙋ̀ по є҆стествꙋ̀ ѻ҆ц҃ꙋ̀, и҆ на́шемꙋ по бл҃года́ти, и҆мѣ́ѧше восходи́ти, а҆́ки ѻ҆ц҃ъ и҆́скреннїй и҆ чадолюби́вый, сїѧ̑ ꙗ҆́кѡ нѣ̑кїѧ и҆схѡ́дныѧ за́пѡвѣди, и҆ ᲂу҆тѣшє́нїѧ любє́зныѧ, и҆ сладча́йшыѧ, и҆ и҆звѣ̑стныѧ, ꙗ҆́коже рещѝ, зало́ги, па́че же наслѣ́дїе бг҃опода́тельное неѿе́млемое, всѣ̑мъ свои̑мъ ѡ҆ста́ви: и҆ ѻ҆́во ꙗ҆влѧ́етъ си́ми ꙗ҆̀же глаго́летъ ко ᲂу҆ченикѡ́мъ, наста́вшей спаси́тельной стра́сти, та́кѡ: а҆́ще чесѡ̀ про́сите <anchor type="page" number="368"/> во и҆́мѧ моѐ, а҆́зъ сотворю̀.<footnote lang="cu">І҆ѡа́н. гл. д҃і, ст. д҃і.</footnote> И҆, а҆ми́нь, а҆ми́нь, глаго́лю ва́мъ, ꙗ҆́кѡ є҆ли̑ка а҆́ще чесѡ̀ про́сите ѿ ѻ҆ц҃а̀ во и҆́мѧ моѐ, да́стъ ва́мъ.<footnote lang="cu">Глава̀ ѕ҃і, ст. к҃г, к҃д, к҃ѕ.</footnote> Досе́лѣ ничесѡ́же проси́сте во и҆́мѧ моѐ: проси́те и҆ прїи́мете, да ра́дость ва́ша и҆спо́лнена бꙋ́детъ. И҆, въ то́й де́нь во и҆́мѧ моѐ воспро́сите. И҆ па́ки по воскресе́нїи: зна́мєнїѧ вѣ́рꙋющымъ сїѧ̑ послѣ́дꙋютъ: и҆́менемъ мои́мъ бѣ́сы и҆жденꙋ́тъ, ѧ҆зы́ки возглаго́лютъ нѡ́вы, и҆ прѡ́чаѧ.<footnote lang="cu">Ма́рка гл. ѕ҃і, ст. з҃і.</footnote> Послѣ́дꙋѧ си̑мъ, глаго́летъ и҆ напе́рсникъ: мнѡ́га же и҆ и҆́на зна́мєнїѧ сотворѝ і҆и҃съ пред̾ ᲂу҆ченикѝ свои́ми, ꙗ҆̀же не сꙋ́ть пи̑сана въ кни́зѣ се́й. Сїѧ̑ же пи̑сана бы́ша, да вѣ́рꙋете, ꙗ҆́кѡ і҆и҃съ є҆́сть хрⷭ҇то́съ сн҃ъ бж҃їй, и҆ да вѣ́рꙋюще, живо́тъ и҆́мате во и҆́мѧ є҆гѡ̀.<footnote lang="cu">І҆ѡа́н. гл. к҃, ст. л҃ и҆ л҃а.</footnote> И҆ бж҃е́ственный па́ѵелъ: ѡ҆ и҆́мени і҆и҃совѣ всѧ́ко колѣ́но поклони́тсѧ, и҆ прѡ́чаѧ.<footnote lang="cu">Фїлїп. гл. к҃, ст. і҃.</footnote> И҆ во а҆по́стольскихъ дѣѧ́нїѧхъ си́це напи́сано є҆́сть: тогда̀ пе́тръ и҆спо́лнивсѧ дх҃а ст҃а, речѐ: разꙋ́мно бꙋ́ди всѣ̑мъ ва́мъ, и҆ всѣ̑мъ лю́демъ і҆и҃лєвымъ, ꙗ҆́кѡ во и҆́мѧ і҆и҃са назѡре́а, є҆го́же вы̀ распѧ́сте, є҆го́же бг҃ъ воскресѝ ѿ ме́ртвыхъ, ѡ҆ се́мъ се́й стои́тъ пред̾ ва́ми здра́въ. И҆ по ма́лѣхъ: И҆ нѣ́сть ни ѡ҆ є҆ди́номъ же и҆но́мъ спасе́нїѧ: нѣ́сть бо и҆но́гѡ и҆́мене под̾ небесе́мъ да́ннагѡ въ человѣ́цѣхъ, ѡ҆ не́мже подоба́етъ спасти́сѧ на́мъ.<footnote lang="cu">Дѣѧ́н. глава̀ д҃, ст. и҃, і҃, а҃і и҆ в҃і.</footnote> И҆ па́ки спаси́тель: даде́сѧ мѝ всѧ́ка вла́сть на небесѝ и҆ на землѝ.<footnote lang="cu">Матѳ. гл. к҃и, ст. и҃і.</footnote> Ѻ҆́во же па́ки ꙗ҆́вствꙋетъ и҆з̾ си́хъ, ꙗ҆̀же бг҃очеловѣ́къ гдⷭ҇ь речѐ ко а҆по́столѡмъ пре́жде крⷭ҇та̀: ми́ръ ѡ҆ставлѧ́ю ва́мъ, ми́ръ мо́й даю̀ ва́мъ.<footnote lang="cu">І҆ѡа́н. гл. д҃і, ст. к҃з.</footnote> И҆, сїѧ̑ глаго́лю, да во мнѣ̀ ми́ръ и҆́мате.<footnote lang="cu">Глава̀ ѕ҃і, ст. л҃г.</footnote> И҆, сїѧ̀ є҆́сть за́повѣдь моѧ̀, да лю́бите дрꙋ́гъ дрꙋ́га.<footnote lang="cu">Глава̀ є҃і, ст. в҃і.</footnote> И҆, ѡ҆ се́мъ разꙋмѣ́ютъ всѝ, ꙗ҆́кѡ моѝ ᲂу҆ченицы̀ є҆стѐ, а҆́ще любо́вь и҆́мате междꙋ̀ собо́ю.<footnote lang="cu">Глава̀ г҃і, ст. л҃є.</footnote> И҆, ꙗ҆́коже возлюби́ мѧ ѻ҆ц҃ъ, и҆ а҆́зъ возлюби́хъ ва́съ: пребꙋ́дите въ любвѝ мое́й.<footnote lang="cu">Глава̀ є҃і, ст. ѳ҃.</footnote> А҆́ще за́пѡвѣди моѧ̑ соблюде́те, пребꙋ́дете въ любвѝ мое́й: ꙗ҆́коже а҆́зъ за́пѡвѣди ѻ҆ц҃а̀ моегѡ̀ соблюдо́хъ, и҆ пребыва́ю въ є҆гѡ̀ любвѝ.<footnote lang="cu">Гл. є҃і. ст. і҃.</footnote> И҆ па́ки по воскресе́нїи въ разли̑чнаѧ времена̀ мно́жицею дава́ше ми́ръ, ꙗ҆влѧ́ѧсѧ <anchor type="page" number="369"/> свои̑мъ, и҆ глаго́лѧ: ми́ръ ва́мъ.<footnote lang="cu">І҆ѡа́н. глава̀ к҃, ст. к҃а.</footnote> И҆ къ петрꙋ̀, є҆мꙋ́же и҆ пе́рвенство над̾ ᲂу҆ченикѝ ввѣ́ри, показꙋ́ѧ, ꙗ҆́кѡ попече́нїе па́ствы є҆гѡ̀ є҆́сть воздаѧ́нїе нѣ́кое за горѧча́йшꙋю є҆гѡ̀ любо́вь къ самомꙋ̀ гдⷭ҇ꙋ і҆и҃сꙋ хрⷭ҇тꙋ̀, та́кѡ глаго́летъ три́жды: а҆́ще лю́биши мѧ̀, пе́тре, па́че и҆нѣ́хъ, пасѝ ѻ҆́вцы моѧ̑.<footnote lang="cu">І҆ѡа́н. глава̀ к҃ѳ, ст. з҃і.</footnote> Мо́жно согла́снѡ съ намѣ́ренїемъ рещѝ и҆ сїѐ, ꙗ҆́кѡ ѿ пока́занныхъ си́хъ тре́хъ преди́вныхъ дѣ́ланїй, ражда́ютсѧ на́мъ и҆на̑ѧ нѣ̑каѧ и҆зрѧ̑дна трѝ, сїѧ̑ же сꙋ́ть: ѡ҆чище́нїе дꙋшѝ, просвѣще́нїе и҆ соверше́нїе.</p>
<p>Глава̀ а҃і.</p>
<p>Ꙗ҆́кѡ и҆з̾ си́хъ тре́хъ соткава́ютсѧ всѧ̑ добродѣ́тєли.</p>
<p>А҆́ще же кто̀ соверше́ннѡ восхотѣ́лъ бы ꙗ҆́вѣ и҆спыта́ти, таковы́й на се́й треплете́ннѣй и҆ нерасто́рженнѣй ве́рви ѡ҆брѧ́щетъ повѣ́шенꙋ и҆ сотка́ннꙋ всѧ́кꙋю добродѣ́телей бога́тꙋю и҆ бг҃осодѣ́ланнꙋю порфѵ́рꙋ. И҆́бо жи́тельство по бз҃ѣ є҆́сть, ꙗ҆́кѡ нѣ́каѧ честна́ѧ вери́га и҆ цѣ́пь златоиспещре́наѧ, и҆мꙋ́щаѧ є҆ди́нꙋ ѿ дрꙋгі́ѧ добродѣ́тель свѧ́тѡ зави́сѧщꙋ, и҆ всѧ̑ во є҆ди́но соста́влєны. И҆́бо и҆ є҆ди́но дѣ́ло мнѡ́гїѧ соверша́ютъ, є҆́же є҆́сть и҆́скреннѣ съ ни́ми живꙋ́щемꙋ человѣ́кꙋ ѡ҆божи́тисѧ, богатѣ́ти же ꙗ҆́кѡ сою́зами нѣ́кїими и҆ ко́льцами, спаси́тельнымъ ѻ҆́нымъ съ вѣ́рою призыва́нїемъ: а҆́ще же хо́щеши, наде́ждою и҆ смире́нїемъ, любе́знѣйшагѡ и҆́мене гдⷭ҇а і҆и҃са хрⷭ҇та̀. Ми́ромъ же кꙋ́пнѡ и҆ любо́вїю, ꙗ҆̀же сꙋ́ть бг҃онасажде́нное вои́стиннꙋ тристе́бельное и҆ живопода́тельное дре́во, є҆гѡ́же во вре́мѧ каса́ѧйсѧ, и҆ ꙗ҆́коже подоба́етъ причаща́ѧйсѧ, не сме́рть, ꙗ҆́коже первосозда́нный человѣ́къ, но живо́тъ неги́блющїй и҆ вѣ́чный прїе́млетъ.</p>
<anchor type="page" number="370"/>
<p>Глава̀ в҃і.</p>
<p>Ꙗ҆́кѡ да́ръ и҆ прише́ствїе ст҃а́гѡ дх҃а ѿ бг҃а ѻ҆ц҃а̀ вѣ̑рнымъ ѡ҆ хрⷭ҇тѣ̀ і҆и҃сѣ, и҆ ѡ҆ ст҃ѣ́мъ є҆гѡ̀ и҆́мени дае́тсѧ.</p>
<p>Є҆ще́ же да́ръ и҆ прише́ствїе ст҃а́гѡ дх҃а дае́тсѧ ѿ бг҃а ѻ҆ц҃а̀ вѣ̑рнымъ ѡ҆ хрⷭ҇тѣ̀ і҆и҃сѣ, и҆ ѡ҆ ст҃ѣ́мъ є҆гѡ̀ и҆́мени, ꙗ҆́коже глаго́летъ са́мъ пребж҃е́ственный и҆ дꙋшелюби́вый гдⷭ҇ь і҆и҃съ хрⷭ҇то́съ ко а҆по́столѡмъ: Ꙗ҆́кѡ ᲂу҆́не є҆́сть ва́мъ, да а҆́зъ и҆дꙋ̀. А҆́ще бо не и҆дꙋ̀ а҆́зъ, ᲂу҆тѣ́шитель не прїи́детъ къ ва́мъ: а҆́ще ли же и҆дꙋ̀, послю̀ є҆го̀ къ ва́мъ.<footnote lang="cu">І҆ѡа́н. глава̀ ѕ҃і, ст. з҃.</footnote> И҆, є҆гда́ же прїи́детъ ᲂу҆тѣ́шитель, є҆го́же а҆́зъ послю̀ ва́мъ ѿ ѻ҆ц҃а̀, дх҃ъ и҆́стины, и҆́же ѿ ѻ҆ц҃а̀ и҆схо́дитъ.<footnote lang="cu">І҆ѡа́н. гл. є҃і, ст. к҃ѕ.</footnote> И҆ па́ки: ᲂу҆тѣ́шитель же дх҃ъ ст҃ы́й, є҆го́же по́слетъ ѻ҆ц҃ъ во и҆́мѧ моѐ.<footnote lang="cu">І҆ѡа́н. глава̀ д҃і, ст. к҃ѕ.</footnote></p>
<p>Глава̀ г҃і.</p>
<p>Ꙗ҆́кѡ пра́веднѣ ᲂу҆ста́виша свѧті́и ѻ҆тцы̀ на́ши, и҆ со живꙋ́щимъ въ ни́хъ ст҃ы́мъ дх҃омъ моли́тисѧ на́мъ въ гдⷭ҇ѣ на́шемъ і҆и҃сѣ хрⷭ҇тѣ̀, и҆ ѿ негѡ̀ проси́ти млⷭ҇ти.</p>
<p>Си́хъ ра́ди ᲂу҆̀бо и҆ сла́вни наста̑вницы на́ши и҆ ᲂу҆чи́тели, и҆ со живꙋ́щимъ въ ни́хъ всест҃ы́мъ дх҃омъ, ѕѣлѡ̀ премꙋ́дрѣ всѣ́хъ наꙋча́ютъ, пре́жде всѧ́кагѡ и҆но́гѡ до́брагѡ дѣ́ланїѧ и҆ поꙋче́нїѧ: па́че же въ по́прищи бг҃отво́рнагѡ безмо́лвїѧ себѐ вда́ти хотѧ́щымъ, и҆ посвѧти́ти себѧ̀ бг҃ꙋ, и҆ ѿто́ргнꙋтисѧ мі́ра, и҆ ᲂу҆мо́мъ безмо́лвствовати, въ гдⷭ҇ѣ моли́тисѧ, и҆ ѿ негѡ̀ ми́лости проси́ти без̾ сꙋмнѣ́нїѧ, и҆ всест҃о́е и҆ сладча́йшее є҆гѡ̀ и҆́мѧ, непреста́ннѡ и҆мѣ́ти дѣ́ломъ же и҆ поꙋче́нїемъ, и҆ сїѐ въ се́рдцѣ, и҆ во ᲂу҆мѣ̀, и҆ во ᲂу҆стна́хъ вы́нꙋ ѡ҆бноси́ти, и҆ въ не́мъ, и҆ съ ни́мъ и҆ воздыха́ти, и҆ жи́ти и҆ спа́ти, и҆ бо́дрствовати, и҆ дви́житисѧ, и҆ ꙗ҆́сти, <anchor type="page" number="371"/> и҆ пи́ти, и҆ вкра́тцѣ рещѝ, понꙋжда́тисѧ всѧ̑ подо́бнѣ твори́ти. Ꙗ҆́коже бо семꙋ̀ ѿсꙋ́тствꙋющꙋ всѧ́ко лю́тое вкꙋ́пѣ стека́етсѧ, па́че же ничто́же быва́етъ въ на́съ ѿ поле́зныхъ: та́кѡ семꙋ̀ въ на́съ присꙋ́тствꙋющꙋ, всѐ сопроти́вное ѿгонѧ́етсѧ, и҆ ничто́же ѿ благи́хъ ѡ҆скꙋдѣва́етъ на́мъ, и҆ ко и҆справле́нїю ничто́же є҆́сть невозмо́жно. Ꙗ҆́коже и҆ са́мъ гдⷭ҇ь на́шъ глаго́летъ: Ꙗ҆́кѡ и҆́же бꙋ́детъ во мнѣ̀, и҆ а҆́зъ въ не́мъ, то́й сотвори́тъ пло́дъ мно́гъ: ꙗ҆́кѡ без̾ менѐ не мо́жете твори́ти ничесѡ́же.<footnote lang="cu">І҆ѡа́н. глава̀ є҃і, ст. є҃.</footnote> Тѣ́мже сїѐ дѣ́ло и҆ и҆́мѧ всѧ́комꙋ созда́нїю стра́шное и҆ че́стное, є҆́же па́че всѧ́кагѡ дѣ́ла и҆ и҆́мене, и҆ мы̀ недосто́йнїи съ вѣ́рою призва́вше, и҆ на не́мъ вѣ̑трила настоѧ́щагѡ сло́ва всеѡбра́знѣ распросте́рше, си́це глаго́лати, и҆ на прє́днѧѧ простира́тисѧ начина́емъ.</p>
<p>Глава̀ д҃і.</p>
<p>Ꙗ҆́кѡ подоба́етъ безпогрѣ́шнѡ ходи́ти хотѧ́щемꙋ по гдⷭ҇ѣ тече́нїе безмо́лвїѧ, пре́жде всѣ́хъ и҆збра́ти съ соверше́ннымъ ѿрече́нїемъ и҆ повинове́нїе соверше́нное.</p>
<p>Ѡ҆ и҆́мени вели́кагѡ бг҃а и҆ сп҃са на́шегѡ і҆и҃са хрⷭ҇та̀, ре́кшагѡ: а҆́зъ є҆́смь свѣ́тъ, и҆ живо́тъ и҆ и҆́стина, пꙋ́ть и҆ две́рь къ бг҃ꙋ ѻ҆ц҃ꙋ̀:<footnote lang="cu">І҆ѡа́н. глава̀ и҃, ст. в҃і.</footnote> и҆, мно́ю а҆́ще кто̀ вни́детъ, спасе́тсѧ, и҆ вни́детъ, и҆ и҆зы́детъ, и҆ па́жить ѡ҆брѧ́щетъ, си́рѣчь спаси́тельнꙋю.<footnote lang="cu">Глава̀ д҃і, ст. ѕ҃. Глава̀ і҃, ст. ѳ҃.</footnote> Вонмѝ тѣ̑мъ, ꙗ҆̀же глаго́лемъ: и҆ и҆́скреннѣ тебѣ̀ совѣ́тꙋемъ. Пре́жде всѣ́хъ и҆зберѝ себѣ̀ съ соверше́ннымъ, по свѧще́нномꙋ тайноꙋче́нїю, ѿрече́нїемъ, и҆ повинове́нїе непритво́рное и҆ соверше́нное, си́рѣчь потщи́сѧ ѡ҆брѣстѝ наста́вника и҆ ᲂу҆чи́телѧ непреле́стна, непреле́стность же сегѡ̀ да бꙋ́детъ въ то́мъ, что́бы представлѧ́ти свидѣ́тельство, ѡ҆ ни́хже глаго́летъ, ѿ свѧще́нныхъ писа́нїй, и҆ дꙋхоно́сныхъ мꙋже́й словесе́мъ и҆мꙋ́ща жи́тельство согла́сно, высо́ка ра́зꙋмомъ, смире́нна же мꙋдрова́нїемъ, и҆ и҆нѣ́ми нра́вы бла́га, и҆ ꙗ҆кова̀ глаго́лютъ <anchor type="page" number="372"/> бы́ти бг҃опрє́даннаѧ словеса̀, по хрⷭ҇тѣ̀ ᲂу҆чи́телѧ. И҆ ѡ҆брѣ́тъ, ѻ҆́номꙋ ꙗ҆́кѡ ѻ҆тцꙋ̀ родно́мꙋ сы́нъ ѻ҆тцелюби́вый прилѣпи́всѧ, ве́сь тѣ́ломъ и҆ дꙋ́хомъ пребыва́й ѿ тогѡ̀ вре́мене, ходѧ̀ по повелѣ́нїємъ ѻ҆́нагѡ, взира́ѧ на него̀, ꙗ҆́кѡ на самаго̀ хрⷭ҇та̀, а҆ не ꙗ҆́кѡ на человѣ́ка, всѧ́кое невѣ́рїе и҆ сꙋмнѣ́нїе дале́че ѿ себѐ пове́ргши, є҆ще́ же и҆ мꙋдрова́нїе, и҆ во́лю съ хотѣ́нїемъ. Си́це бꙋ́ди про́стъ и҆ нелюбопы́тливъ, ходѧ̀ въ слѣ́дъ ᲂу҆чи́телѧ, ꙗ҆́кѡ нѣ́кое зерца́ло и҆мѣ́ѧ со́вѣсть свою̀, во и҆звѣ́ствованїе ꙗ҆́сное несꙋмнѣ́ннагѡ и҆ соверше́ннагѡ къ тайноꙋчи́телю послꙋша́нїѧ. А҆́ще же когда̀ и҆ всѣва́етъ нѣ́что ѿ сопроти́вныхъ ѻ҆́тай въ твою̀ мы́сль враждꙋ́ѧй на блага̑ѧ дїа́волъ, ꙗ҆́кѡ ѿ блꙋда̀ и҆ ѻ҆гнѧ̀ ѿскочѝ къ самомꙋ̀ себѣ̀ и҆ къ подме́щꙋщемꙋ преле́стникꙋ премꙋ́дрѣ противовѣща́ѧ: ꙗ҆́кѡ не наставлѧ́емый наставлѧ́ющаго, но наставлѧ́ющїй наставлѧ́емаго наставлѧ́етъ, и҆ не а҆́зъ нача́льствꙋющагѡ, но ѻ҆́нъ мо́й сꙋ́дъ воспрїѧ́тъ, и҆ не а҆́зъ ѻ҆́номꙋ, но то́й сꙋдїѧ̀ мнѣ̀ бы́сть по сло́вꙋ лѣ́ствичника, и҆ си̑мъ подѡ́бнаѧ (ѿ д҃ степе́ни). Ничто́же бо па́че такова́гѡ пребыва́нїѧ, си́рѣчь повинове́нїѧ, и҆́скреннѣйше є҆́сть и҆зво́лившемꙋ безпрекосло́внѡ раздра́ти рꙋкописа̑нїѧ свои́хъ согрѣше́нїй, впи́санꙋ же бы́ти въ бж҃е́ственнꙋю кни́гꙋ спаса́емыхъ. А҆́ще бо: по блаже́нномꙋ па́ѵлꙋ, сн҃ъ бж҃їй, и҆ бг҃ъ на́шъ гдⷭ҇ь і҆и҃съ, по на́мъ на́съ ра́ди бы́въ, и҆ ѻ҆ч҃еское благоволе́нїе ѕѣлѡ̀ премꙋ́дрѣ стро́ѧ, таковы́мъ, ꙗ҆́коже ви́димо бы́сть, теча́ше пꙋте́мъ, и҆́мже и҆ за благоꙋгожде́нїе по человѣ́чествꙋ ѻ҆те́ческагѡ сподо́бисѧ возвѣще́нїѧ: смири́лъ бо, глаго́летъ, себѐ, послꙋшли́въ бы́въ да́же до сме́рти, сме́рти же кре́стныѧ.<footnote lang="cu">Фїлїп. глава̀ в҃, ст. и҃ и҆ ѳ҃.</footnote> Тѣ́мже и҆ бг҃ъ є҆го̀ превознесѐ, и҆ дарова̀ є҆мꙋ̀ и҆́мѧ, є҆́же па́че всѧ́кагѡ и҆́мене, и҆ прѡ́чаѧ. Кто́жъ ᲂу҆́бѡ де́рзостнѣ надѣ́етсѧ, да не рекꙋ̀ несмы́сленнѣ, полꙋчи́ти сла́вꙋ гдⷭ҇а и҆ бг҃а и҆ сп҃са і҆и҃са хрⷭ҇та̀, и҆ ѻ҆те́чєскїѧ по́чєсти не и҆збра́въ то́южде стезе́ю ходи́ти съ наста́вникомъ и҆ ᲂу҆чи́телемъ на́шимъ і҆и҃съ хрⷭ҇то́мъ: подоба́етъ бо и҆ ᲂу҆ченикꙋ̀, а҆́ще пече́тсѧ се́й бы́ти ꙗ҆́кѡ ᲂу҆чи́тель, ꙗ҆́кѡ на и҆з̾ѡбраже́нїе и҆ началоѡбра́зїе наилꙋ́чшее, <anchor type="page" number="373"/> та́кѡ все́ю си́лою дꙋшѝ, взира́ти неꙋкло́ннѡ на житїѐ пѣ́стꙋново, и҆ ѡ҆бꙋчє́нїѧ є҆гѡ̀, и҆ тща́тисѧ є҆мꙋ̀ по всѧ́къ де́нь ревнова́ти. Та́же, и҆ ѡ҆ самѣ́мъ гдⷭ҇ѣ і҆и҃сѣ хрⷭ҇тѣ̀ пи́сано є҆́сть сїѐ: И҆ бѣ̀ повинꙋ́ѧсѧ ѻ҆тцꙋ̀ и҆ ма́тери свое́й.<footnote lang="cu">Лꙋкѝ глава̀ в҃, ст. н҃а.</footnote> И҆ са́мъ сп҃си́тель глаго́летъ: Не прїидо́хъ, да послꙋ́жатъ мнѣ̀, но послꙋжи́ти.<footnote lang="cu">Матѳ. глава̀ и҃, ст. к҃и.</footnote> И҆́же хо́щетъ жи́ти и҆́накѡ, си́рѣчь самоꙋго́днѣ и҆ самовла́стнѣ, и҆ без̾ наста́вника, таковы́й мни́тсѧ ли, ꙗ҆́кѡ мо́жетъ ѻ҆́нъ ходи́ти, по сло́вꙋ, бж҃е́ственнымъ житїе́мъ; Ника́кѡ ѿню́дъ ꙗ҆́коже чрез̾ ко́панныѧ мѣста̀ ска́чай. И҆ глаго́летъ лѣ́ствичникъ: ꙗ҆́коже не и҆мы́й наста́вника, ᲂу҆до́бь въ пꙋтѝ заблꙋжда́етъ, та́кѡ и҆ самовла́стнѣ и҆́ноческимъ пꙋте́мъ ходѧ́й ᲂу҆до́бь погиба́етъ, а҆́ще и҆ всѧ́кꙋ премꙋ́дрость мі́ра сегѡ̀ вѣ́сть. Сегѡ̀ ра́ди и҆ мно́зїи, да не рече́мъ всѝ неповинꙋ́ющїисѧ, и҆ не съ совѣ́томъ ходѧ́щїи, съ трꙋдо́мъ и҆ по́томъ снови́дѧще сѣ́ютъ мнѡ́жайшаѧ, и҆́стиною же жнꙋ́тъ вельмѝ малѣ̑йшаѧ: нѣ́цыи же и҆ вмѣ́стѡ пшени́цы собира́ютъ, ᲂу҆вы̀! пле́велы, ꙗ҆́коже ходѧ́щїи, по глаго́лꙋ, своечи́нїемъ и҆ самоꙋго́днымъ мꙋдрова́нїемъ, є҆гѡ́же ничто́же є҆́сть го́рше, и҆ семꙋ̀ свидѣ́тель лѣ́ствичникъ, та́кѡ пишѧ̀: Є҆ли́цы къ по́прищꙋ ᲂу҆́мнагѡ и҆сповѣ́данїѧ совлещи́сѧ воспрїѧ́сте: є҆ли́цы и҆́го хрⷭ҇то́во на вы́ю свою̀ взѧ́ти хо́щете: є҆ли́цы бре́мѧ своѐ на вы́ю и҆но́гѡ возложи́ти тщите́сѧ: є҆ли́цы сами́хъ себѐ въ нево́лю преда́ти спѣши́те, да вмѣ́стѡ ѻ҆́ныѧ свобо́дꙋ прїи́мете: є҆ли́цы рꙋка́ми дрꙋги́хъ возвыша́еми, и҆ пловꙋ́ще вели́кꙋю сїю̀ препла́ваете пꙋчи́нꙋ, ᲂу҆вѣ́дите, ꙗ҆́кѡ кра́ткимъ нѣ́кимъ и҆ жесто́кимъ пꙋте́мъ ходи́ти воспрїѧ́сте, є҆ди́нꙋ то́кмѡ пре́лесть на себѣ̀ и҆мꙋ́щимъ, сїѧ́ же нарица́етсѧ своечи́нїе (ѿ д҃ степе́ни). Сегѡ́ бо во все́мъ ѿвергі́йсѧ, ꙗ҆̀же возмни́тъ бы́ти блага̑ѧ, и҆ дꙋхѡ́внаѧ, и҆ бг҃оꙋгѡ́днаѧ, въ сїѧ̑ пре́жде да́же не по́йде, дости́же: послꙋша́нїе бо є҆́сть, є҆́же не вѣ́ровати себѣ̀ во всѣ́хъ благи́хъ, до конца̀ живота̀. Тѣ́мже и҆ ты̀, сїѧ̑ съ ра́зꙋмомъ позна́въ, и҆ благо́й и҆ неѿе́млемой ча́сти, въ небесѝ пꙋтеводѧ́щагѡ безмо́лвїѧ ѡ҆бꙋча́тисѧ жела́ѧ, послѣ́дꙋй <anchor type="page" number="374"/> до́брѣ постановлє́ннымъ, ꙗ҆́коже тебѣ̀ показа́сѧ, зако́нѡмъ: и҆ пе́рвѣе съ ра́достїю возлюбѝ послꙋша́нїе, та́же безмо́лвїе. Ꙗ҆́коже бо дѣѧ́нїе восхожде́нїе є҆́сть къ видѣ́нїю, та́кѡ и҆ послꙋша́нїе къ безмо́лвїю. И҆, не прелага́й предѣ́лы, ꙗ҆́коже пи́сано є҆́сть, ꙗ҆̀же положи́ша ѻ҆тцы̀.<footnote lang="cu">При́тч. глава̀ к҃в, ст. к҃и.</footnote> И҆, го́ре же є҆ди́номꙋ.<footnote lang="cu">Є҆кклес. глава̀ д҃, ст. і҃.</footnote> Си́мъ бо ѡ҆́бразомъ до́брое ѡ҆снова́нїѧ нача́ло положи́въ, вре́мени продолжа́ющꙋсѧ, и҆ покро́въ благосла́внѣйшїй возложи́ши на началозда́нїе дꙋ́ха. Ꙗ҆́коже бо є҆гѡ́же нача́ло, по ре́кшемꙋ, є҆́сть неискꙋ́сно, то̀ и҆ всѐ ѿве́ржено: та́кѡ напро́тивъ, є҆гѡ́же нача́ло и҆скꙋ́сно, то̀ и҆ всѐ благолѣ́пно є҆́сть, є҆ще́ же и҆ благочи́нно, а҆́ще и҆ сопроти́вное нѣ́когда слꙋча́етсѧ. Ѻ҆ба́че и҆ сїѐ ѿ на́шегѡ предложе́нїѧ и҆ произволе́нїѧ ѡ҆бы́че прибыва́ти.</p>
<p>Глава̀ є҃і.</p>
<p>Ка̑ѧ сꙋ́ть зна́мєнїѧ и҆́стиннагѡ повинове́нїѧ, ꙗ҆̀же содержѧ̀ и҆́стинный послꙋ́шникъ, мо́глъ бы бы́ти без̾ погрѣше́нїѧ повинꙋ́ющьсѧ.</p>
<p>Но поне́же ѡ҆ таково́мъ житїѝ мно́гое є҆́сть сло́во и҆ неꙋдо́бь сказꙋ́емо, тѣ́мже и҆ проходѧ́щїи сїѐ, разли́чнѣ прохо́дѧтъ: подоба́етъ и҆ ѡ҆б̾ ѻ҆́номъ ма̑лаѧ нѣ̑каѧ а҆́ки зна́мєнїѧ показа́ти тебѣ̀, ꙗ҆̀же и҆ содержа̀, ꙗ҆́кѡ прави́ло и҆ ве́рвь древодѣ́льнꙋ непогрѣ́шнꙋ, непоро́чнѣ бꙋ́деши жи́тельствовати. И҆ ᲂу҆̀бо глаго́лемъ сїѧ̑: подоба́етъ и҆́стинномꙋ послꙋ́шникꙋ, ꙗ҆́коже на́мъ мни́тсѧ, храни́ти пѧ́ть сі́и добродѣ́тєли по всѧ́цѣй нꙋ́ждѣ: и҆ пе́рвѣе вѣ́рꙋ, си́рѣчь, и҆мѣ́ти є҆мꙋ̀ чи́стꙋ и҆ неле́стнꙋ вѣ́рꙋ къ настоѧ́телю своемꙋ̀, до толи́ка, ꙗ҆́кѡ мнѣ́ти самаго̀ ви́дѣти хрⷭ҇та̀, и҆ повинова́тисѧ, ꙗ҆́коже глаго́летъ гдⷭ҇ь і҆и҃съ: слꙋ́шаѧй ва́съ, менѐ слꙋ́шаетъ: и҆ ѿметаѧйсѧ ва́съ, менѐ ѿмета́етсѧ: ѿмета́ѧйсѧ же менѐ, ѿмета́етсѧ посла́вшаго мѧ̀.<footnote lang="cu">Лꙋкѝ глава̀ і҃, ст. в҃і.</footnote> И҆ всѧ́ко, є҆́же не ѿ вѣ́ры, грѣ́хъ є҆́сть.<footnote lang="cu">Ри́м. глава̀ д҃і, ст. к҃г.</footnote> Вторꙋ́ю <anchor type="page" number="375"/> добродѣ́тель и҆́стинꙋ, си́рѣчь, и҆́стинствовати є҆мꙋ̀ въ дѣ́лѣ и҆ сло́вѣ и҆ соверше́ннѣмъ и҆сповѣ́данїи по́мыслѡвъ: нача́ло бо, пи́сано є҆́сть, слове́съ твои́хъ и҆́стина: и҆ и҆́стины взыскꙋ́етъ гдⷭ҇ь.<footnote lang="cu">Ѱал. ри҃і, ст. р҃ѯ, ѱал. л҃.</footnote> хрⷭ҇то́съ же глаго́летъ: а҆́зъ є҆́смь и҆́стина:<footnote lang="cu">І҆ѡа́н. глава̀ д҃і. ст. ѕ҃.</footnote> но ᲂу҆́бѡ и҆ самои́стина нарече́сѧ. Тре́тїю добродѣ́тель, є҆́же не твори́ти своеѧ̀ во́ли: тщета́ бо є҆́сть, глаго́летъ послꙋ́шникꙋ, є҆́же твори́ти свою̀ во́лю: но при́снѡ ѿсѣка́ти ю҆̀ во́льнѣ, си́рѣчь, не понꙋжда́емꙋ ѿ своегѡ̀ ѻ҆тца̀. Четве́ртꙋю добродѣ́тель, є҆́же ѿню́дъ не прекосло́вити и҆ любопрѣ́тисѧ, поне́же прекосло́вїе и҆ любопрѣ́нїе нѣ́сть дѣ́ло благочести́выхъ: пи́шетъ во свѧще́ннѣйшїй па́ѵелъ: а҆́ще ли кто̀ мни́тсѧ спо́рливъ бы́ти, мы̀ такова́гѡ ѻ҆бы́чаѧ не и҆́мамы, нижѐ це́ркви бж҃їѧ.<footnote lang="cu">а҃ Корі́н. глава̀ а҃і, ст. ѕ҃і.</footnote> А҆́ще ли же си́це про́стѣ, и҆ ѻ҆́бще всѣ̑мъ хрїстїа́нѡмъ возбранѧ́ютсѧ такова̑ѧ, мно́гѡ па́че и҆́нокѡмъ, да є҆щѐ гдⷭ҇а ра́ди ѡ҆бѣща́ющымсѧ повинова́тисѧ соверше́ннѣ: прекосло́вїе бо и҆ любопрѣ́нїе быва́етъ ѿ разсꙋжде́нїѧ съ невѣ́рїемъ и҆ высокомꙋ́дрїемъ живꙋ́ща, ꙗ҆́коже рече́сѧ: высокомꙋ́дръ и҆́нокъ прекосло́витъ си́льнѣ: ꙗ҆́коже и҆ напро́тивъ, си́рѣчь є҆́же не прекосло́вити и҆ не любопрѣ́тисѧ, происхо́дитъ ѿ вѣ́рна и҆ смиреномꙋ́дра завѣща́нїѧ. И҆ пѧ́тꙋю же добродѣ́тель подоба́етъ храни́ти семꙋ̀, є҆́же и҆мѣ́ти соверше́нное и҆ чи́стое къ предстоѧ́телю и҆сповѣ́данїе, ꙗ҆́коже и҆ на постриже́нїи ꙗ҆́кѡ пред̾ стра́шнымъ предстоѧ́ще престо́ломъ хрⷭ҇то́вымъ, пред̾ бг҃омъ и҆ ст҃ы́ми а҆́гг҃лы да́хомъ ѡ҆бѣща́нїе, є҆́же и҆мѣ́ти на́мъ нача́ло и҆ коне́цъ со и҆нѣ́ми на́шими ко гдⷭ҇ꙋ ѡ҆бѣ́ты и҆ согла́сїи, и҆ и҆сповѣ́данїе та́йныхъ се́рдца. Речѐ и҆ блаже́нный даві́дъ: рѣ́хъ, и҆сповѣ́мъ на мѧ̀ беззако́нїе моѐ гдⷭ҇ви: и҆ ты̀ ѡ҆ста́вилъ є҆сѝ нече́стїе се́рдца моегѡ̀.<footnote lang="cu">Ѱал. л҃а, ст. є҃.</footnote> И҆ лѣ́ствичникъ: ꙗ҆́звы ꙗ҆влѧ́ємы не пред̾ꙋспѣ́ютъ на го́ршее, но и҆сцѣлѣ́ютъ (ѿ д҃ степе́ни). Сїѐ пѧтери́чное пока́занныхъ добродѣ́телей и҆счисле́нїе премꙋ́дрѣ и҆ разꙋ́мнѣ соблюда́ѧй, несꙋмнѣ́нно да вѣ́сть, ꙗ҆́кѡ ѿсю́дꙋ полꙋ́читъ пра́ведныхъ, ꙗ҆́кѡ по ѡ҆брꙋче́нїю, блаже́нство. И҆ сїѧ̑ ᲂу҆́бѡ сꙋ́ть достопа́мѧтнагѡ послꙋша́нїѧ свѡ́йства, и҆ а҆́ки <anchor type="page" number="376"/> ко́рень и҆ ѡ҆снова́нїе: ᲂу҆слы́ши же, и҆ ꙗ҆кѡвы̀ сꙋ́ть вѣ́твїе, и҆ пло́дъ, и҆ покро́въ. Ѿ послꙋша́нїѧ, па́ки глаго́летъ лѣ́ствичникъ, смире́нїе, ѿ смире́нїѧ разсꙋжде́нїе, ѿ разсꙋжде́нїѧ разсмотрѣ́нїе, ѿ сегѡ́ же прозрѣ́нїе, є҆́же є҆́сть дѣ́ло є҆ди́нагѡ бг҃а, и҆ да́ръ да́рꙋемый ѿ негѡ̀ и҆зрѧ́днѣйшїй и҆ преесте́ственнѣйшїй ѿ негѡ̀ блаже́ннѣ бг҃одѣ́йствꙋємымъ [ѿ тогѡ́жъ степе́ни]. Све́рхъ рече́нныхъ же да бꙋ́детъ тѝ ꙗ҆́вственно и҆ сїѐ, ꙗ҆́кѡ по твоемꙋ̀ и҆звѣстноиспыта́нномꙋ повинове́нїю и҆сточа́етсѧ въ тебѣ̀ и҆ смире́нїе, и҆ па́ки по смире́нїи разсꙋжде́нїе, та́кожъ по чи́нꙋ и҆ прѡ́чаѧ. И҆ подвиза́йсѧ, є҆ли́кѡ тѝ мо́щно, непогрѣ́шнѣ тещѝ пꙋте́мъ послꙋша́нїѧ: та́кѡ бо и҆ на прє́днѧѧ без̾ погрѣше́нїѧ взы́деши. А҆́ще ли же въ нача́лѣ повинове́нїѧ нѣ́какѡ хра́млеши, вѣ́ждь, ꙗ҆́кѡ не до́брѣ ѡ҆ко́нчиши про́чее тече́нїе предлежа́щагѡ нача́ла, є҆́же глаго́лемъ, по хрⷭ҇тѣ̀ жи́тельство, нижѐ ᲂу҆вѣнча́ешисѧ да́рꙋемымъ побѣди́телѧмъ вѣнце́мъ. Сегѡ̀ ра́ди послꙋша́нїе, и҆ ꙗ҆̀же предреко́хомъ свѡ́йства ѻ҆́нагѡ, ꙗ҆́кѡ нѣ́кїй наста́вникъ да бꙋ́детъ тебѣ̀, ꙗ҆́коже ѿ кора́бленикѡвъ назира́емо къ блюде́нїю незаблꙋжде́нїѧ, да неꙋкло́ннѡ на ѻ҆́ное взира́ѧ, преплы́ти возмо́жеши вели́кꙋю добродѣ́телей пꙋчи́нꙋ, и҆ си́це неволнꙋ́емагѡ приста́нища безстра́стїѧ дости́гнеши. А҆́ще ли и҆ бꙋ́рѧ нѣ́каѧ и҆ волне́нїе на тѧ̀ на́йдетъ, и҆ сїѐ прилꙋчи́тсѧ во твое́мъ повинове́нїи: и҆́стиннагѡ бо послꙋ́шника, нижѐ са́мъ дїа́волъ по сло́вꙋ ѻ҆тцє́въ, повреди́ти мо́жетъ. Но да тебѣ̀ и҆ честнꙋ́ю пречꙋ́днагѡ послꙋша́нїѧ высотꙋ̀, є҆ли́ка є҆́сть, вкра́тцѣ пока́жемъ, є҆ди́ное є҆щѐ и҆зрече́нїе ст҃а́гѡ ѻ҆тца̀ воспомѧ́немъ. Глаго́летъ ᲂу҆́бѡ па́ки свѣтлѣ́йшїй жи́тельства по хрⷭ҇тѣ̀ свѣти́льникъ, и҆ но́вый веселеи́лъ небе́сныѧ лѣ́ствицы: ѱалмопѣ́нїе ѻ҆тцы̀ поставлѧ́ютъ бы́ти ѻ҆рꙋ́жїе, моли́твꙋ же стѣ́нꙋ, сле́зы же непорѡ́чныѧ ᲂу҆мове́нїе: блаже́нное же послꙋша́нїе, сꙋди́ша и҆сповѣ́дничество бы́ти, без̾ негѡ́же никто́же ѿ стра́стныхъ ᲂу҆́зритъ гдⷭ҇а [ѿ д҃ степе́ни]. Довѡ́льна ᲂу҆́бѡ и҆ сїѧ̑ сꙋ́ть, ꙗ҆́коже на́мъ мни́тсѧ, къ ꙗ҆снѣ́йшемꙋ ꙗ҆вле́нїю и҆ похвалѣ̀ неподража́емагѡ ѡ҆́браза треблаже́ннагѡ послꙋша́нїѧ: є҆ще́ же возмо́жемъ и҆скꙋ́сомъ сїѧ̑ ᲂу҆разꙋмѣ́ти и҆ позна́ти, а҆́ще къ свышетекꙋ́щемꙋ <anchor type="page" number="377"/> воззри́мъ и҆ соразсмо́тримъ. Что̀ ᲂу҆́бѡ сокрꙋше́нїѧ и҆ ме́ртвости бы́сть на́мъ вино́вно, въ нача́лѣхъ не таковы̑мъ бы́вшымъ сотворє́ннымъ; что́ же ѡ҆бновле́нїѧ и҆ безсме́ртїѧ напроти́въ вино́вно; Ѡ҆брѣта́емъ ᲂу҆́бѡ пе́рвагѡ вино́вно, си́рѣчь тлѝ, своевѣ́рїе пе́рвагѡ а҆да́ма, и҆ своечи́нїе, и҆ непокоре́нїе, и҆́миже ѿверже́нїе и҆ престꙋпле́нїе бы́сть бж҃е́ственныѧ за́повѣди: втора́гѡ же, си́рѣчь нетлѣ́нїѧ подаѧ́тельно втора́гѡ а҆да́ма, и҆ бг҃а и҆ сп҃са на́шегѡ і҆и҃са хрⷭ҇та̀ ко ѻ҆ц҃ꙋ̀ є҆динохотѣ́нїе и҆ повинове́нїе, ѿ ни́хже за́повѣди є҆гѡ̀ є҆́сть соблюде́нїе. А҆́зъ бо, глаго́летъ сп҃си́тель, ѡ҆ себѐ не глаго́лахъ: но посла́вый мѧ̀ ѻ҆ц҃ъ, то́й мнѣ̀ за́повѣдь дадѐ, что̀ рекꙋ̀, и҆ что̀ возглаго́лю: и҆ вѣ́мъ, ꙗ҆́кѡ за́повѣдь є҆гѡ̀ живо́тъ вѣ́чный є҆́сть. Ꙗ҆́же ᲂу҆̀бо а҆́зъ глаго́лю, ꙗ҆́коже речѐ мнѣ̀ ѻ҆ц҃ъ, та́кѡ глаго́лю.<footnote lang="cu">І҆ѡа́н. гл. в҃і, ст. м҃ѳ и҆ и҃.</footnote> Ꙗ҆́коже ᲂу҆́бѡ въ пра́ѻтцѣ, и҆ сꙋ́щихъ по не́мъ, ко́рень всѣ̑мъ печа̑льнымъ и҆ ма́ти є҆́сть возноше́нїе: та́кѡ въ но́вѣмъ бг҃очеловѣ́цѣ і҆и҃сѣ хрⷭ҇тѣ̀, и҆ жела́ющихъ по немꙋ̀ жи́ти, нача́ло и҆ и҆сто́чникъ и҆ ѡ҆снова́нїе всѣ́хъ благи́хъ є҆́сть смире́нїе. Таково̀ стоѧ́нїе и҆ чи́нъ ви́димъ, ꙗ҆́кѡ соблюда́етъ и҆ го́рнѣйшее па́че на́съ сꙋ́щее чиноположе́нїе сщ҃е́нное всѣ́хъ бг҃ови́дныхъ а҆́гг҃лъ, є҆ще́ же и҆ на́ша земна́ѧ це́рковь. А҆ напроти́въ такова́гѡ законоположе́нїѧ ᲂу҆клонѧ́ющымсѧ, и҆ стропти́вѡ, да не глаго́лемъ де́рзостнѣ жи́ти хотѧ́щымъ, ѿ бг҃а и҆ небе́снагѡ свѣ́тлагѡ наслѣ́дїѧ, и҆ собо́рныѧ а҆пⷭ҇льскїѧ це́ркве ѿторга́тисѧ и҆ ѿлꙋча́тисѧ, и҆ во тьмꙋ̀ и҆ ѻ҆́гнь гее́нскїй ѿсыла́тисѧ, тайнонаꙋча́емсѧ и҆ вѣ́рꙋемъ. Є҆́же лꙋка̑вымъ денни́цы ѕлодѣ́лателємъ, и҆ во всѣ̀ времена̀ бы́вшымъ бꙋесло́вцємъ, ѕлосла̑внымъ є҆ретїкѡ́мъ пострада́ти глаго́лемъ, ꙗ҆́коже бг҃опи̑саннаѧ представлѧ́ютъ словеса̀, и҆̀же за самоꙋго́дїе и҆ го́рдость, бж҃е́ственныѧ, ꙗ҆́коже рече́сѧ, сла́вы и҆ наслажде́нїѧ, и҆ сщ҃е́ннагѡ собра́нїѧ ѻ҆каѧ́ннѣ ѿве́ржени бы́ша. Реко́ша же нѣ́цыи ѿ премꙋ́дрыхъ, ꙗ҆́кѡ проти̑вныѧ проти̑внымъ сꙋ́ть цѣльбы̑. Поне́же ᲂу҆́бѡ печа́льныхъ всѣ́хъ є҆́сть вино́вно непокоре́нїе и҆ киче́нїе, ра́достныхъ же повинове́нїе и҆ сокрꙋше́нїе: <anchor type="page" number="378"/> подоба́етъ вои́стиннꙋ без̾ погрѣше́нїѧ жи́ти жела́ющемꙋ, въ повинове́нїи и҆скꙋ́снагѡ ѻ҆тца̀ и҆ непреле́стнагѡ прежива́ти, вре́мене ко́сностїю и҆ вѣ́дѣнїемъ бж҃е́ственныхъ дѣ́ланїй держа́вꙋ носѧ́щагѡ, и҆ въ житїѝ ᲂу҆кра́шена ли́комъ добродѣ́телей, и҆ повелѣ́нїе сегѡ̀ и҆ совѣ́тъ вмѣнѧ́ти, ꙗ҆́кѡ бж҃їѧ гла́сы и҆ совѣ́тъ: спасе́нїе бо є҆́сть, глаго́летъ, во мно́зѣ совѣ́тѣ. И҆ мꙋ́жъ без̾ совѣ́та са́мъ проти́вꙋ себѐ є҆́сть сꙋпоста́тъ.<footnote lang="cu">При́тч. гл. а҃і, ст. д҃і.</footnote> А҆́ще же и҆ без̾ такова́гѡ въ повинове́нїи ѡ҆бꙋче́нїѧ нѣ̑кїимъ ѿ сла́вныхъ ѻ҆тє́цъ слꙋчи́сѧ бг҃отво́рное безмо́лвїе и҆ по бз҃ѣ соверше́нство полꙋчи́ти: но по ѿкрове́нїю бж҃е́ственномꙋ, и҆ рѣ́дцѣ. Пи́сано є҆́сть, ꙗ҆́кѡ рѣ́дкое нѣ́сть зако́нъ це́ркве, ꙗ҆́коже нижѐ є҆ди́на ла́стовица ве́снꙋ твори́тъ. Но ты̀, ꙗ҆́кѡ нѣ́кое предводи́тельное вѣ́дѣнїе вседобро́тнагѡ безмо́лвїѧ и҆́стинное повинове́нїе бы́ти вѣ́рꙋѧ, ѡ҆ста́ви є҆ди́ною смотри́тельнѣ бы̑вшаѧ, и҆ ходѝ по ѻ҆́бще положє́ннымъ преда́нїѧмъ бж҃е́ственными ѻ҆тцы̑: та́кѡ бо и҆ по́честей зако́ннѣ живꙋ́щихъ сподо́бишисѧ. Что́ же, восхо́щетъ ли кто̀ прилꙋчи́вшагѡсѧ пꙋтѝ коснꙋ́тисѧ без̾ наста́вника непреле́стна, не ᲂу҆̀ позна́въ ѻ҆́нагѡ; є҆ще́ же и҆ пꙋчи̑ны морскі̑ѧ без̾ и҆скꙋ́снагѡ ко́рмчагѡ, подо́бнѣ же и҆ каковы̑ѧ-либо хи́трѡсти и҆ хꙋдо́жєства без̾ ᲂу҆чи́телѧ непогрѣ́шна: хи́трости же хи́тростей, и҆ хꙋдо́жества хꙋдо́жествъ, и҆ ко бг҃ꙋ ведꙋ́щїѧ стезѝ и҆ безмѣ́рныѧ мы́сленныѧ пꙋчи́ны, си́рѣчь, и҆́ноческагѡ жи́тельства, є҆́же ᲂу҆подо́бисѧ а҆́гг҃льскомꙋ житїю̀, смѣ́етъ ли кто̀ начина́ти ѡ҆бꙋча́тисѧ, и҆ коне́цъ сегѡ̀ вѣ́рꙋетъ ли себѣ̀ полꙋчи́ти без̾ наста́вника и҆ ко́рмчагѡ, и҆ и҆скꙋ́снагѡ и҆ и҆́стиннагѡ ᲂу҆чи́телѧ; Таковы́й вои́стиннꙋ, како́въ бы ни бы́лъ, ᲂу҆мо́мъ себѐ прельща́етъ, и҆ пре́жде, є҆́же положи́ти нача́ло, прельсти́сѧ, ꙗ҆́кѡ не по зако́нꙋ ѡ҆бꙋча́ѧйсѧ, ꙗ҆́коже и҆ напроти́въ ѻ҆те́чєскимъ повинꙋ́ѧйсѧ положе́нїѧмъ, пре́жде да́же не по́йде, конца̀ дости́же. Ѿкꙋ́дꙋ бо и҆́нꙋдꙋ мо́жемъ ᲂу҆вѣ́дѣти, и҆лѝ на пло́ть, ꙗ҆́коже подоба́етъ, воева́ти, и҆лѝ на стра̑сти и҆ бѣ́сы воѡрꙋжа́тисѧ; добродѣ́телемъ бо, ꙗ҆́коже пи́сано є҆́сть, ѕлѡ́бы приводрꙋжа́ютсѧ, <anchor type="page" number="379"/> и҆ сꙋ́ть нѣ́какѡ сосѣ́дни. Ѿкꙋ́дꙋ же нака́зывати тѣле́снаѧ чꙋ̑вства, и҆ дꙋшє́вныѧ си̑лы ꙗ҆́кѡ въ гꙋ́слехъ соглаша́ти; па́че же, ка́кѡ мо́щно бꙋ́детъ на́мъ разсꙋди́ти бж҃е́ствєнныѧ гла́сы и҆ ѿкровє́нїѧ, и҆ ᲂу҆тѣшє́нїѧ, и҆ видѣ̑нїѧ бж҃е́ствєннаѧ, є҆ще́ же и҆ лє́сти, и҆ подса́ды, и҆ пре́лєсти, и҆ мечта̑нїѧ бѣсѡ́вскїѧ; И҆ да вкра́тцѣ рече́мъ: ка́кѡ въ соединє́нїѧ бж҃їѧ, и҆ бг҃одѣ̑йныѧ тайносовершє́нїѧ и҆ та̑инства пред̾спѣ́ти сподо́бимсѧ без̾ тайноꙋче́нїѧ тайноꙋчи́телѧ и҆́стиннагѡ и҆ просвѣще́ннагѡ; Не возмо́жно є҆́сть вои́стиннꙋ, невозмо́жно. Внегда̀ и҆ сосꙋ́да и҆збра́ннаго, блаже́ннѣйшаго па́ѵла ᲂу҆ви́димъ, таи́нника неизрече́нныхъ, ᲂу҆ста̀ хрⷭ҇тѡ́вы, свѣ́тъ мі́ра, ѻ҆́бщее со́лнце, всеѧ̀ вселе́нныѧ ᲂу҆чи́телѧ, вкꙋ́пѣ со а҆пⷭ҇лы дви́жима, и҆ соразсмотрѣва́юща благовѣствова́нїе, и҆ почто̀, да не ка́кѡ вотщѐ текꙋ̀, и҆лѝ теко́хъ.<footnote lang="cu">Гала́т. гл. в҃, ст. в҃.</footnote> Є҆ще́ же и҆ са́мꙋю тꙋ̀ премꙋ́дрость, гдⷭ҇а на́шегѡ і҆и҃са хрⷭ҇та̀, ѡ҆ себѣ̀ вѣща́юща, ꙗ҆́кѡ снидо́хъ съ небесѐ, не да творю̀ во́лю мою̀, но во́лю посла́вшагѡ мѧ̀ ѻ҆ц҃а̀:<footnote lang="cu">І҆ѡа́н. гл. ѕ҃, ст. л҃и.</footnote> ѡ҆ прест҃ѣ́мъ же и҆ животворѧ́щемъ дс҃ѣ, ꙗ҆́кѡ не ѿ себѐ глаго́лати и҆́мать, но є҆ли̑ка а҆́ще ᲂу҆слы́шитъ, глаго́лати и҆́мать.<footnote lang="cu">І҆ѡа́н. гл. ѕ҃і, ст. г҃і.</footnote> По́льзы ра́ди чи́на, и҆́же соде́ржитъ небє́снаѧ и҆ земна̑ѧ, тре́петомъ и҆ ᲂу҆́жасомъ, и҆ стра́хомъ, содержи́ми є҆смы̀ ѡ҆ на́шей не́мощи и҆ ᲂу҆ны́нїи, и҆ ѡ҆ и҆збира́ющихъ грꙋ́бѡ и҆ прибѣ́дственнѡ ѿ безꙋ́мїѧ и҆ возноше́нїѧ своечи́ннѡ жи́тельствовати и҆ без̾ повинове́нїѧ. Вои́стиннꙋ бо таковы́й по́двигъ стра́шенъ, и҆ неисче́тны та́тїе, и҆ подса̑ды морски́хъ разбѡ́йникъ безчи́сленны, є҆ще́ же и҆ кораблекрꙋшє́нїѧ мѣ́ры не и҆́мꙋтъ: тѣ́мже и҆ ѿ мно́гихъ ѕѣлѡ̀ ма́лѡ є҆́сть спаса́емыхъ. Но сі́и ᲂу҆̀бо, ꙗ҆́коже хотѧ́тъ, и҆ да хо́дѧтъ:<footnote lang="cu">а҃ Корі́н. гл. г҃, ст. г҃і.</footnote> коегѡ́ждо бо, ꙗ҆́коже пи́сано є҆́сть, дѣ́ло ѻ҆́гнь и҆скꙋ́ситъ: и҆, та́кѡ ты̀ возда́си комꙋ́ждо по дѣлѡ́мъ є҆гѡ̀.<footnote lang="cu">Ѱал. ѯ҃а, ст. г҃і.</footnote> Па́че же не та́кѡ про́стѣ, ꙗ҆́коже хотѧ́тъ, но ꙗ҆́коже подоба́етъ и҆ хотѣ́ти, и҆ пожи́ти, да да́стъ гдⷭ҇ь всѣ̑мъ ра́зꙋмъ. Ты́ же и҆ всѧ́къ по бз҃ѣ пожи́ти хотѧ́й, ѿ таковы́хъ глагѡ́лъ, ꙗ҆́кѡ ѿ нѣ́коегѡ ри́зъ воскри́лїѧ, <anchor type="page" number="380"/> ве́сь зла́тъ и҆ дꙋхо́венъ соста́въ разꙋмѣ́въ блаже́ннагѡ послꙋша́нїѧ, потщи́сѧ, ꙗ҆́коже предпоказа́сѧ, ѡ҆брѣстѝ непреле́стна и҆ соверше́нна ᲂу҆чи́телѧ. Соверше́нныхъ же є҆́сть, по сло́вꙋ хрⷭ҇тоно́снагѡ па́ѵла, тве́рдаѧ пи́ща, и҆мꙋ́щихъ чꙋ̑вствїѧ ѡ҆бꙋчє́на до́лгимъ ᲂу҆че́нїемъ въ разсꙋжде́нїе добра́ же и҆ ѕла̀.<footnote lang="cu">Є҆вр. гл. є҃, ст. д҃і.</footnote> И҆ си́мъ ѡ҆́бразомъ и҆ща̀ притрꙋ́днѣ и҆ съ вѣ́рою, ѿ предлежа́щагѡ намѣ́ренїѧ не погрѣши́ши. Всѧ́къ бо, глаго́летъ бж҃е́ственное писа́нїе, просѧ́й прїе́млетъ, и҆ и҆ща́й ѡ҆брѣта́етъ, и҆ толкꙋ́щемꙋ ѿве́рзетсѧ.<footnote lang="cu">Матѳ. гл. з҃, ст. и҃.</footnote> И҆ то́й тѧ̀ по порѧ́дкꙋ и҆ чи́нꙋ всѣ̑мъ подоба́ющымъ и҆ бг҃олюбє́знымъ тайнонаꙋ́читъ: є҆ще́ же па́че къ бг҃оꙋгѡ́днымъ и҆ дꙋхо́внѣйшымъ, и҆ мнѡ́гимъ недовѣ́дѡмымъ рꙋководи́ти и҆́мать, зрѧ́ тѧ ѿ дꙋшѝ ра́дꙋющасѧ ѡ҆ ᲂу҆мѣ́ренности и҆ простотѣ̀ и҆ хꙋ́дости, во бра́шнѣхъ же и҆ питїи́хъ, и҆ покрыва́лѣхъ и҆ ѡ҆дѣѧ́нїихъ, и҆ дово́льствꙋющасѧ потре́бными и҆ прили́чными и҆ нꙋ́ждными, а҆ не и҆зли́шними и҆ мѧ́гкотными, и҆́миже велича́ютсѧ со ᲂу҆краше́нїемъ и҆ блиста́нїемъ безꙋ́мнѡ живꙋ́щїи, и҆ са́ми на себѐ и҆ на своѐ спасе́нїе ме́чь дви́жꙋтъ. Глаго́летъ бо вели́кїй а҆пⷭ҇лъ па́ѵелъ: И҆мꙋ́ще пи́щꙋ и҆ ѡ҆дѣѧ́нїе, си́ми дово́льни бꙋ́демъ.<footnote lang="cu">а҃ Тїм. гл. ѕ҃, ст. и҃.</footnote> Но ты̀ и҆́щеши, и҆ наꙋчи́тсѧ жела́еши, и҆ напи́саннѣ ѿ на́съ ᲂу҆слы́шати прили̑чнаѧ нача́лꙋ же, и҆ средѣ̀, и҆ концꙋ̀ жи́тельства по хрⷭ҇тѣ̀: но а҆́ще и҆ похвале́нъ є҆́сть се́й вопро́съ, но неꙋдо́бенъ є҆́сть внеза́пный ѿвѣ́тъ. Ѻ҆ба́че хрⷭ҇тꙋ̀ десни́цꙋ подаю́щꙋ на твоѐ взыска́нїе, потщи́мсѧ и҆ сїѐ сотвори́ти, ꙗ҆́кѡ на ᲂу҆твержде́ннѣмъ и҆ незы́блемѣмъ ѡ҆снова́нїи назида́юще, на пречестнѣ́мъ, соверше́ннѣмъ послꙋша́нїи до́мъ многословꙋ́тый всѧ́кагѡ дꙋхо́внагѡ зда́нїѧ, бг҃отво́рное глаго́лемъ безмо́лвїе. И҆ глаго́лемъ ᲂу҆́бѡ си́це, на ѻ҆те́ческихъ и҆ дꙋховѣща́нныхъ и҆зрече́нїихъ, ꙗ҆́кѡ на столпѣ́хъ незы́блемыхъ ᲂу҆твержда́ющесѧ.</p>
<anchor type="page" number="381"/>
<p>Глава̀ ѕ҃і.</p>
<p><small>Ꙗ҆́кѡ съ правосла́вною вѣ́рою прилѣжа́ти подоба́етъ, бы́ти по́лнꙋ и҆ благи́хъ дѣ́лъ и҆́скреннѣ и҆ по бз҃ѣ безмо́лвствовати хотѧ́щемꙋ: и҆ ꙗ҆́кѡ сꙋгꙋ́ба є҆́сть вѣ́ра: и҆ ꙗ҆́кѡ съ се́ю подоба́етъ па́ки бы́ти безмо́лвствꙋющемꙋ, ми́рнꙋ, немѧте́жнꙋ, непеча́льнꙋ, си́рѣчь, безпопечи́тельнꙋ, молчали́вꙋ, безмо́лвнꙋ, ѡ҆ все́мъ благода́рнꙋ, и҆ познава́тельнꙋ своеѧ̀ не́мощи, и҆ до́блественнѣ терпѣ́ти и҆скꙋшє́нїѧ, и҆ на бг҃а надѣ́ѧтисѧ и҆ ѿ негѡ̀ по́льзы ѡ҆жида́ти.</small></p>
<p>а҃. Глаго́летъ спаси́тель: не всѧ́къ глаго́лѧй мѝ, гдⷭ҇и, гдⷭ҇и, вни́детъ въ ца́рствїе небе́сное, но творѧ́й во́лю ѻ҆ц҃а̀ моегѡ̀, и҆́же є҆́сть на нб҃сѣ́хъ.<footnote lang="cu">Матѳ. гл. з҃, ст. к҃а.</footnote> И҆ ты̀ ᲂу҆̀бо возлю́бленне, а҆́ще не є҆ди́ными словесы̑ рачи́тельствꙋеши ѡ҆ бг҃отво́рномъ безмо́лвїи, є҆́же вино́вно быва́етъ, ꙗ҆́кѡ ѿсе́лѣ внꙋ́трь себѐ свѣ́тлѣ прїе́млютъ ꙗ҆влє́нїѧ ца́рствїѧ небе́снагѡ и҆ бо́жїѧ, и҆́стиннѣ сїѐ проходѧ́щїи, въ бꙋ́дꙋщемъ же ѡ҆б̾е́млютъ соверше́ннѣе по всемꙋ̀: но рачи́тельствꙋй и҆́стиною и҆ ве́щїю: прилѣжѝ съ правосла́вною вѣ́рою и҆спо́лненъ бы́ти и҆ благи́хъ дѣ́лъ: та́же со всѣ́ми ми́ренъ бꙋ́ди, є҆ли́кѡ ѿ твоеѧ̀ страны̀ мо́щно, немѧте́женъ, непеча́ленъ, си́рѣчь, но всемꙋ̀ безпопечи́теленъ, молчали́въ, безмо́лвенъ, во все́мъ благода́ренъ и҆ познава́теленъ своеѧ̀ не́мощи, и҆ ѻ҆́ко соверше́ннѣ блюдѝ бо́дренно и҆ тре́звенно проти́въ приключа́ющихсѧ тебѣ̀ на всѧ́къ де́нь разли́чныхъ и҆ многови́дныхъ и҆скꙋше́нїй, борѧ́сѧ терпѣ́нїемъ проти́вꙋ всѧ́кагѡ треволне́нїѧ и҆ ско́рби, ка́кѡ-либо находѧ́щей на тѧ̀. Занѐ ѡ҆ пе́рвѣмъ ᲂу҆́бѡ и҆ второ́мъ, <anchor type="page" number="382"/> си́рѣчь, съ правосла́вною вѣ́рою ᲂу҆краша́тисѧ и҆ благи́ми дѣ́лы, ꙗ҆́вственный тебѣ̀ ᲂу҆чи́тель є҆́сть сла́вный бг҃обра́тъ, та́кѡ глаго́лѧ: Вѣ́ра без̾ дѣ́лъ мертва̀ є҆́сть, ꙗ҆́коже и҆ дѣла̀ без̾ вѣ́ры. И҆, покажи́ ми вѣ́рꙋ твою̀ ѿ дѣ́лъ твои́хъ.<footnote lang="cu">І҆а́кѡв. гл. в҃, ст. к҃ѕ, и҆ и҃і.</footnote> И҆ пре́жде же сегѡ̀ наста́вникъ всѣ́хъ и҆ ᲂу҆чи́тель, гдⷭ҇ь на́шъ і҆и҃съ хрⷭ҇то́съ, глаго́лѧ ко ᲂу҆ченикѡ́мъ: ше́дше наꙋчи́те всѧ̑ ꙗ҆зы́ки, крестѧ́ще и҆̀хъ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а: Оу҆ча́ще и҆̀хъ блюстѝ всѧ̑, є҆ли̑ка заповѣ́дахъ ва́мъ.<footnote lang="cu">Матѳ. гл. к҃и, ст. ѳ҃і и҆ к҃.</footnote> И҆ бг҃осло́въ же глаго́летъ: ꙗ҆́кѡ трїе́хъ си́хъ и҆́щетъ бг҃ъ ѿ всѧ́кагѡ человѣ́ка, и҆мꙋ́щагѡ креще́нїе, вѣ́ры пра́выѧ ѿ дꙋшѝ, цѣломꙋ́дрїѧ ѿ тѣ́ла, и҆ и҆́стины ѿ ѧ҆зы́ка.</p>
<p><small>Ꙗ҆́кѡ вѣ́ра є҆́сть сꙋгꙋ́ба.</small></p>
<p>в҃. Вѣ́дати же подоба́етъ, ꙗ҆́кѡ вѣ́ра, по словесє́мъ бг҃опрє́даннымъ, сꙋгꙋ́ба є҆́сть: є҆ди́на ᲂу҆́бѡ собо́рнаѧ всѣ́хъ правосла́вныхъ хрїстїа́нъ, въ не́йже снача́ла крести́хомсѧ, и҆ съ не́ю наконе́цъ, ѽ да соѿи́демъ! дрꙋга́ѧ же, рѣ́дкихъ и҆ ѻ҆́нѣхъ, и҆̀же и҆сполне́нїемъ всѣ́хъ бг҃отво́рныхъ за́повѣдей, во є҆́же по ѡ҆́бразꙋ и҆ по подо́бїю па́ки восте́кшихъ, и҆ та́кѡ ѡ҆богатѣ́вшихъ бж҃е́ственнымъ бл҃года́ти свѣ́томъ, ᲂу҆тверди́ти всю̀ свою̀ наде́ждꙋ ко гдⷭ҇ꙋ, и҆ толи́кѡ, ѽ досто́инства! ꙗ҆́кѡ ника́коже, по гдⷭ҇ню словесѝ, ᲂу҆сомнѣва́тисѧ си̑мъ во вре́мѧ моли́твы, въ проше́нїѧхъ ꙗ҆̀же къ бг҃ꙋ, но съ вѣ́рою и҆ска́ти, и҆ та́кѡ ᲂу҆до́бь прїима́ти полє́знаѧ: по чесомꙋ̀ и҆ и҆звѣ́стнꙋ вѣ́рꙋ ѿ дѣ́лъ и҆́стинныхъ блаже́ннїи сі́и прїѡбрѣта́ютъ, ꙗ҆́кѡ всѧ́къ ра́зꙋмъ, и҆ разсꙋжде́нїе, и҆ сꙋмнѣ́нїе, и҆ попече́нїе ѿ себѐ ѿве́ргшїи, и҆ всѝ соверше́ннѣ бж҃е́ственнымъ ᲂу҆пое́нїемъ къ бг҃ꙋ вѣ́ры, и҆ наде́жды, и҆ любвѐ и҆спо́лнившесѧ, є҆ще́ же и҆змѣни́вшїисѧ лꙋ́чшимъ и҆ блаже́ннымъ десни́цы вы́шнѧгѡ, по бж҃е́ственномꙋ даві́дꙋ, и҆змѣне́нїемъ. Но простра́ннѣ глаго́лати ѡ҆ пе́рвѣй вѣ́рѣ, нѣ́сть настоѧ́щагѡ вре́мене: а҆ ѡ҆ второ́й, ꙗ҆́же, ꙗ҆́кѡ нѣ́кїй бж҃е́ственный пло́дъ, ѿ пе́рвыѧ <anchor type="page" number="383"/> процвѣта́етъ и҆ ѿражда́етсѧ, ѕѣлѡ̀ благовре́менно. Вѣ́ра бо сїѧ̀, ꙗ҆́кѡ нѣ́кїй ко́рень и҆ глава̀ є҆́сть и҆мени́тагѡ бг҃отво́рнагѡ безмо́лвїѧ. А҆́ще бо не бꙋ́деши и҆мѣ́ти вѣ́ры, глаго́летъ лѣ́ствичникъ, ка́кѡ и҆́маши безмо́лвствовати [ѿ к҃з степе́ни]; Глаго́летъ ᲂу҆́бѡ бж҃е́ственный даві́дъ: Вѣ́ровахъ, тѣ́мже возглаго́лахъ.<footnote lang="cu">Ѱал. рє҃і, ст. а҃.</footnote> И҆ вели́кїй а҆по́столъ па́ѵелъ: є҆́сть вѣ́ра ᲂу҆пова́емыхъ и҆звѣще́нїе, веще́й ѡ҆бличе́нїе неви́димыхъ:<footnote lang="cu">Є҆вр. гл. а҃і, ст. а҃.</footnote> и҆, пра́ведный ѿ вѣ́ры жи́въ бꙋ́детъ, и҆ прѡ́чаѧ.<footnote lang="cu">Глава̀ і҃, ст. л҃и.</footnote> И҆ спаси́тель же къ вопроси́вшымъ є҆го̀ ᲂу҆ченикѡ́мъ, приложи́ти и҆̀мъ вѣ́рꙋ, та́кѡ глаго́летъ: а҆́ще бы́сте и҆мѣ́ли вѣ́рꙋ ꙗ҆́кѡ зе́рно горꙋ́шно, глаго́лали бы́сте ᲂу҆̀бо ꙗ҆́годичинѣ се́й: восто́ргнисѧ и҆ всади́сѧ въ мо́ре, и҆ послꙋ́шала бы ва́съ.<footnote lang="cu">Лꙋкѝ гл. з҃і, ст. ѕ҃.</footnote> И҆, а҆́ще и҆́мате вѣ́рꙋ, и҆ не ᲂу҆сꙋмните́сѧ, не то́кмѡ смоко́вничное сотворитѐ, но а҆́ще и҆ горѣ̀ се́й рече́те: дви́гнисѧ и҆ ве́рзисѧ въ мо́ре, бꙋ́детъ. И҆ всѧ̑, є҆ли̑ка а҆́ще воспро́сите въ моли́твѣ вѣ́рꙋюще, прїи́мете.<footnote lang="cu">Матѳ. гл. к҃а, ст. к҃а и҆ к҃в.</footnote> Пи́шетъ же и҆ ст҃ы́й і҆саа́къ: вѣ́ра тонча́йша є҆́сть ра́зꙋма, ꙗ҆́коже ра́зꙋмъ веще́й чꙋ́вственныхъ [Сло́во к҃и]. Вси́ бо ст҃і́и жи́тельство сїѐ ѡ҆брѣстѝ сподо́бишасѧ, є҆́же є҆́сть ᲂу҆́жасъ ко бг҃ꙋ, си́лою вѣ́ры пребыва́ютъ въ наслажде́нїи жи́тельства ѻ҆́нагѡ, є҆́же па́че є҆стества̀. Вѣ́рꙋ же глаго́лемъ не ѻ҆́нꙋ, є҆́юже вѣ́рꙋетъ кто̀ въ разли́чїе покланѧ́емыхъ ѵ҆поста́сей и҆ бж҃е́ственныхъ, и҆ во и҆зѧ́щное и҆ сво́йственное є҆стество̀ самагѡ̀ бж҃ества̀, и҆ въ смотре́нїе ди́вное, є҆́же въ человѣ́чествѣ, въ воспрїѧ́тїе є҆стества̀ на́шегѡ, а҆́ще и҆ сїѧ̀ высока̀ є҆́сть ѕѣлѡ̀: но вѣ́рꙋ ѿ свѣ́та благода́ти возсїѧва́ющꙋю въ дꙋшѝ, свидѣ́тельствомъ ᲂу҆ма̀ ᲂу҆твержда́ющꙋ се́рдце несꙋмнѣ́нно бы́ти во и҆звѣще́нїи ᲂу҆пова́нїѧ, ѿстоѧ́щемъ ѿ всѧ́кагѡ мнѣ́нїѧ, и҆ не приложе́нїи слꙋ́ха ᲂу҆ше́съ себѐ показꙋ́етъ, но въ дꙋхо́вныхъ ѻ҆чесѣ́хъ сокровє́ннаѧ въ дꙋшѝ та̑инства, и҆ та́йное и҆ бж҃е́ственное бога́тство, сокрове́нное ѿ ѻ҆че́съ сынѡ́въ пло́ти, и҆ ѿкрыва́емое дх҃омъ, пита́ющимсѧ на трапе́зѣ хрⷭ҇то́вѣ въ при́сномъ поꙋче́нїи зако́нѡвъ є҆гѡ̀, ꙗ҆́коже <anchor type="page" number="384"/> речѐ: а҆́ще соблюде́те за́пѡвѣди моѧ̑, послю̀ ва́мъ ᲂу҆тѣ́шителѧ, дх҃а и҆́стины, є҆гѡ́же мі́ръ не мо́жетъ прїѧ́ти, и҆ ѻ҆́нъ наꙋчи́тъ ва́съ всѧ́кой и҆́стинѣ, и҆ прѡ́чаѧ.<footnote lang="cu">І҆ѡа́н. гл. д҃і, ст. є҃і.</footnote> И҆ па́ки: до́ндеже прїи́детъ то́й, и҆́же є҆́сть соверше́нїе та̑инъ, и҆ сподо́бимсѧ ꙗ҆вле́ннѣ ѿкрове́нїѧ ѻ҆́ныхъ. Вѣ́ра сїѧ̀ соверша́етъ посредѣ̀ бг҃а и҆ ст҃ы́хъ неизречє́нна та̑инства, и҆́хже да сподо́бимсѧ благода́тїю самагѡ̀ хрⷭ҇та̀ здѣ̀, ꙗ҆́кѡ во ѡ҆брꙋче́нїи, та́мѡ же въ сꙋществѣ̀ и҆́стины: въ ца́рствїи небе́снѣмъ съ лю́бѧщими є҆го̀.</p>
<p><small>Ꙗ҆́кѡ подоба́етъ ми́рнꙋ тебѣ̀ бы́ти.</small></p>
<p>г҃. Ѡ҆ тре́тїемъ же, си́рѣчь, є҆́же ми́рнꙋ бы́ти тебѣ̀ со всѣ́ми, ꙗ҆́вственный тѝ є҆́сть совѣ́тъ, и҆зрече́нїе бл҃же́ннагѡ дв҃да, є҆ще́ же и҆ хрⷭ҇тоно́снагѡ па́ѵла: велегла́снѣе трꙋбы̀ вопїю́щее. Ѻ҆́нагѡ ᲂу҆́бѡ: Ми́ръ мно́гъ лю́бѧщымъ зако́нъ тво́й, и҆ нѣ́сть и҆̀мъ собла́зна.<footnote lang="cu">Ѱал. ри҃і, ст. рѯ҃є.</footnote> И҆, съ ненави́дѧщими ми́ра бѣ́хъ ми́ренъ.<footnote lang="cu">Ѱал. рѳ҃і, ст. ѕ҃.</footnote> И҆, взыщѝ ми́ра, и҆ поженѝ и҆̀.<footnote lang="cu">Ѱал. л҃г, ст. є҃і.</footnote> Сегѡ́ же: ми́ръ и҆мѣ́йте и҆ ст҃ы́ню со всѣ́ми, и҆̀хже кромѣ̀ никто́же ᲂу҆́зритъ гдⷭ҇а.<footnote lang="cu">Є҆вр. гл. в҃і, ст. д҃і.</footnote> И҆ а҆́ще возмо́жно, є҆́же ѿ ва́съ, со всѣ́ми ми́ръ и҆мѣ́йте.<footnote lang="cu">Рим. гл. в҃і, ст. и҃і.</footnote></p>
<p><small>Ꙗ҆́кѡ подоба́етъ немѧте́жнꙋ бы́ти тебѣ̀.</small></p>
<p>д҃. Ѡ҆ четве́ртомъ же, си́рѣчь, є҆́же немѧте́жнꙋ тебѣ̀ бы́ти, преподо́бный і҆саа́къ пока́жетъ тѝ, глаго́лѧ: Ꙗ҆́кѡ а҆́ще жела́нїе, порожде́нїе чꙋ́вствъ є҆́сть: да ᲂу҆молча́тъ ᲂу҆̀бо, съ попече́нїемъ храни́ти ми́ръ ᲂу҆ма̀ и҆сповѣ́дающїи, и҆ съ мѧте́жствꙋющими да не и҆́маши ѡ҆браще́нїѧ.</p>
<p><small>Ꙗ҆́кѡ непеча́льнꙋ и҆ безпопечи́тельнꙋ подоба́етъ бы́ти тебѣ̀. </small></p>
<p>є҃. Ѡ҆ пѧ́томъ же, си́рѣчь, є҆́же непеча́льнꙋ и҆ безпопечи́тельнꙋ ѿ благосло́вныхъ и҆ неблагосло́вныхъ веще́й бы́ти тебѣ̀, <anchor type="page" number="385"/> ᲂу҆чи́лище тѝ є҆́сть, є҆́же во є҆ѵⷢ҇лїихъ глаго́летъ гдⷭ҇ь: сегѡ̀ ра́ди глаго́лю ва́мъ: не пецы́тесѧ дꙋше́ю ва́шею, что̀ ꙗ҆́сте, нижѐ тѣ́ломъ ва́шимъ, во что̀ ѡ҆блече́тесѧ: не дꙋша́ ли бо́льше є҆́сть пи́щи, и҆ тѣ́ло ѻ҆де́жди;<footnote lang="cu">Матѳ. гл. ѕ҃, ст. к҃є и҆ к҃ѕ.</footnote> Воззри́те на пти̑цы небє́сныѧ, ꙗ҆́кѡ не сѣ́ютъ, ни жнꙋ́тъ, ни собира́ютъ въ жи̑тницы, и҆ ѻ҆ц҃ъ ва́шъ небе́сный пита́етъ и҆̀хъ: не вы́ ли па́че лꙋ́чше и҆́хъ є҆стѐ [ст. к҃з]; Кто́ же ѿ ва́съ пекі́йсѧ мо́жетъ приложи́ти во́зрастꙋ своемꙋ̀ ла́коть є҆ди́нъ; и҆ ѡ҆ ѻ҆де́жди что̀ пече́тесѧ [ст. к҃и]; и҆ по ма́лѣхъ: Не пецы́тесѧ ᲂу҆̀бо, глаго́люще: что̀ ꙗ҆́мы, и҆лѝ что̀ пїе́мъ, и҆лѝ чи́мъ ѡ҆де́ждемсѧ [ст. л҃а]; Всѣ́хъ бо си́хъ ꙗ҆зы́цы и҆́щꙋтъ: вѣ́сть бо ѻ҆ц҃ъ ва́шъ небе́сный, ꙗ҆́кѡ тре́бꙋете си́хъ всѣ́хъ [ст. л҃в]. И҆щи́те же пре́жде ца́рствїѧ бж҃їѧ и҆ пра́вды є҆гѡ̀, и҆ сїѧ̑ всѧ̑ приложа́тсѧ ва́мъ [ст. л҃г]. Не пецы́тесѧ ᲂу҆̀бо на ᲂу҆́трей, ᲂу҆́тренїй бо ѡ҆ свои́хъ сѝ пече́тсѧ: довлѣ́етъ дне́ви ѕло́ба є҆гѡ̀ [ст. л҃д]. Глаго́летъ же и҆ ст҃ы́й і҆саа́къ: кромѣ̀ безпопече́нїѧ свѣ́та въ дꙋшѝ твое́й да не взы́щеши, нижѐ тишины̀ и҆ безмо́лвїѧ во ѡ҆слабле́нїи чꙋ́вствъ твои́хъ [ѿ ѯ҃ѳ сло́ва]. И҆ лѣ́ствичникъ: Є҆ди́нъ вла́съ смꙋща́етъ ѻ҆́ко, и҆ ма́ло попече́нїе и҆стреблѧ́етъ безмо́лвїе: безмо́лвїе бо є҆́сть ѿложе́нїе разꙋмѣ́нїй, и҆ ѿверже́нїе ѿ благосло́вныхъ попече́нїй [ѿ к҃з степе́ни]. И҆́же вои́стиннꙋ безмо́лвїѧ дости́же, нижѐ ѡ҆ свое́й попече́тсѧ пло́ти: нело́женъ бо є҆́сть ѡ҆бѣща́вый.</p>
<p><small>Ꙗ҆́кѡ молчали́вꙋ подоба́етъ бы́ти тебѣ̀. </small></p>
<p>ѕ҃. Є҆щѐ ѡ҆ шесто́мъ, си́рѣчь є҆́же молча́ти, порѧ́докъ сло́ва сегѡ̀ на́съ рещѝ понꙋжда́етъ. Глаго́летъ ᲂу҆́бѡ и҆ ѡ҆ се́мъ ст҃ы́й і҆саа́къ: возбранѧ́ѧй ᲂу҆ста̀ своѧ̑ ѿ клеветы̀, храни́тъ се́рдце своѐ ѿ страсте́й, и҆ на всѧ́къ ча́съ зри́тъ гдⷭ҇а [ѿ нача́ла и҃ сло́ва]. И҆, є҆гда̀ всѧ̑ дѣла̀ жи́тельства сегѡ̀ на є҆ди́нꙋ странꙋ̀ положи́ши, и҆ молча́нїе на дрꙋгꙋ́ю, на мѣ́рилѣ ѡ҆брѧ́щеши ѻ҆́ное превосходѧ́щее [ѿ м҃а сло́ва]. И҆, па́че всѣ́хъ молча́нїе возлюбѝ, ꙗ҆́кѡ къ плодꙋ̀ <anchor type="page" number="386"/> приближа́етъ тѧ̀: ѧ҆зы́къ бо и҆знемога́етъ ко сказа́нїю є҆гѡ̀. Пе́рвѣе ᲂу҆́бѡ понꙋ́дишъ себѐ молча́ти, и҆ тогда̀ ѿ молча́нїѧ ражда́етсѧ въ на́съ нѣ́что наставлѧ́ющее на́съ въ са́мо то̀ молча́нїе. Да да́стъ тѝ бг҃ъ ѡ҆щꙋти́ти ѿ молча́нїѧ нѣ́что ражда́емо. А҆́ще ли же си́мъ жи́тельствовати начне́ши, не вѣ́мъ а҆́зъ, коли́къ свѣ́тъ возсїѧ́етъ тѝ ѿсю́дꙋ. И҆ па́ки: молча́нїе та́инство є҆́сть бꙋ́дꙋщагѡ вѣ́ка, словеса́ же ѻ҆рꙋ́дїе сꙋ́ть мі́ра сегѡ̀ [ѿ м҃в сло́ва]. И҆ ст҃о́мꙋ же а҆рсе́нїю бж҃е́ственный гла́съ, второ́е ᲂу҆зако́нилъ є҆́сть си́це: а҆рсе́нїе бѣжѝ, молчѝ, безмо́лвствꙋй, и҆ спасе́шисѧ.<footnote lang="cu">Въ че́тьей мине́и ма́їа и҃, ли́стъ тн҃и на ѡ҆бор.</footnote></p>
<p><small>Ꙗ҆́кѡ безмо́лвнꙋ бы́ти подоба́етъ тебѣ̀. </small></p>
<p>з҃. Та́кожде и҆ ѡ҆ седьмо́мъ, си́рѣчь є҆́же безмо́лвнѣ пожи́ти тебѣ̀, достовѣ́рни сꙋ́ть къ представле́нїю, вели́кїй васі́лїй и҆ ст҃ы́й па́ки і҆саа́къ. То́й ᲂу҆́бѡ ре́къ: безмо́лвїе нача́ло є҆́сть ѡ҆чище́нїѧ дꙋшѣ̀: дрꙋгі́й же, предѣ́лъ безмо́лвїѧ є҆́сть молча́нїе ѿ всѣ́хъ [ѿ д҃і сло́ва]. То́й, сегѡ̀ нача́ло: се́й же, коне́цъ си́ми словесы̑ вкра́тцѣ назна́менавше. И҆ въ ве́тсѣмъ же писа́нїи та́кѡ рече́сѧ: согрѣши́лъ є҆сѝ, ᲂу҆мо́лкни.<footnote lang="cu">Быт. гл. д҃, ст. з҃.</footnote> И҆, ᲂу҆праздни́тесѧ и҆ разꙋмѣ́йте, ꙗ҆́кѡ а҆́зъ є҆́смь бг҃ъ.<footnote lang="cu">Ѱал. м҃є, ст. а҃і.</footnote> Глаго́летъ же и҆ лѣ́ствичникъ: дѣ́ло безмо́лвїѧ предвари́тельное є҆́сть безпопече́нїе ѡ҆ всѣ́хъ веще́хъ благосло́вныхъ и҆лѝ неблагосло́вныхъ [ѿ к҃з степе́ни]. И҆́же бо пє́рвымъ вхо́дъ ѿверза́етъ, во втора̑ѧ всѧ́кѡ впаде́тъ: моли́тва безлѣ́ностна: и҆ тре́тїе, дѣ́ланїе се́рдца не ѡ҆крада́емо, не возмо́жно є҆́сть пи́сьменъ ненаꙋчи́вшемꙋсѧ, є҆сте́ственнѣ въ кни́гахъ поꙋча́тисѧ: невозмо́жнѣе же не стѧжа́вшымъ пе́рвагѡ, ѻ҆боѧ̑ сїѧ̑ по ра́зꙋмꙋ пройтѝ. И҆ па́ки ст҃ы́й і҆саа́къ: вожделѣ́нїе безмо́лвїѧ є҆́сть ча́ѧнїе всегда́шнее сме́рти [ѿ м҃а сло́ва]. И҆́же без̾ сегѡ̀ поꙋче́нїѧ въ безмо́лвїе вхо́дитъ, не мо́жетъ понестѝ, ꙗ҆̀же до́лжни є҆смы̀ терпѣ́ти и҆ сноси́ти всѧ́цѣмъ ѡ҆́бразомъ.</p>
<anchor type="page" number="387"/>
<p><small>Ꙗ҆́кѡ ѡ҆ все́мъ благодари́ти подоба́етъ. </small></p>
<p>и҃. Подо́бнѣ и҆ ѡ҆ ѻ҆сьмо́мъ, си́рѣчь ѡ҆ все́мъ благодари́ти тебѣ̀, да бꙋ́детъ дово́ленъ ᲂу҆чи́тель бж҃е́ственный а҆пⷭ҇лъ па́ѵелъ, повелѣва́ющъ: ѡ҆ все́мъ благодари́те.<footnote lang="cu">а҃ Сол. гл. є҃, ст. и҃і.</footnote> И҆ преподо́бный і҆саа́къ: Благодаре́нїе прїе́млющагѡ, поѡщрѧ́етъ даю́щагѡ да́ти бѡ́льшаѧ дарова̑нїѧ пе́рвѣйшихъ [ѿ нача́ла в҃ сло́ва]. Неблагодарѧ́й ѡ҆ ме́ньшихъ, и҆ ѡ҆ бо́льшихъ лже́цъ є҆́сть и҆ непра́веденъ: пꙋтево́дитъ же дарова̑нїѧ бж҃їѧ къ человѣ́кꙋ, се́рдце дви́жимое къ непреста́ннꙋ благодаре́нїю. И҆ и҆скꙋше́нїе дꙋшѝ наво́дитъ мы́сль ропта́нїѧ, при́снѡ въ се́рдцѣ дви́жимаѧ: и҆ ᲂу҆ста̀ вы́нꙋ бл҃годарѧ̑щаѧ бл҃гословє́на ѿ бг҃а бꙋ́дꙋтъ. И҆ се́рдце, во благодаре́нїи пребыва́ющее, благода́ть прїи́метъ.</p>
<p><small>Ꙗ҆́кѡ подоба́етъ вѣ́дати свою̀ не́мощь.</small></p>
<p>ѳ҃. Ко́ль же вели́кꙋю ѡ҆брѣта́етъ по́льзꙋ дости́гшїй къ позна́нїю своеѧ̀ не́мощи, є҆́же и҆ девѧ́тое є҆́сть число́мъ. Внѧ́вши шесто́мꙋ ѱалмꙋ̀ бж҃е́ственнагѡ дв҃да, ᲂу҆разꙋмѣ́еши, въ ни́хже глаго́летъ: Поми́лꙋй мѧ̀, гдⷭ҇и, ꙗ҆́кѡ не́мощенъ є҆́смь.<footnote lang="cu">Ѱал. ѕ҃, ст. г҃.</footnote> И҆ и҆́ндѣ: а҆́зъ є҆́смь че́рвь, а҆ не человѣ́къ, поноше́нїе человѣ́кѡвъ и҆ ᲂу҆ничиже́нїе люде́й.<footnote lang="cu">Ѱал. к҃а, ст. з҃.</footnote> И҆ ст҃ы́й і҆саа́къ: блаже́нъ человѣ́къ познава́ѧй свою̀ не́мощь: зане́же сїѐ позна́нїе быва́етъ є҆мꙋ̀ ѡ҆снова́нїе и҆ ко́рень, и҆ нача́ло всѧ́кїѧ благосты́ни. Є҆гда́ бо ᲂу҆разꙋмѣ́етъ кто̀, и҆ вои́стиннꙋ ѡ҆щꙋти́тъ свою̀ не́мощь: тогда̀ востѧ́гиваетъ дꙋ́шꙋ свою̀ ѿ сла́бости помрача́ющїѧ позна́нїе ѻ҆́но, и҆ сокро́виществꙋетъ себѣ̀ ѡ҆хране́нїе. И҆, человѣ́къ дости́гшїй къ позна́нїю мѣ́ры не́мощи своеѧ̀, дости́же соверше́нства смире́нїѧ.</p>
<anchor type="page" number="388"/>
<p><small>Ꙗ҆́кѡ до́блественнѣ подоба́етъ терпѣ́ти и҆скꙋшє́нїѧ. </small></p>
<p>і҃. Ѡ҆стальна́ѧ же сло́ва сегѡ̀ глава̀, ꙗ҆́же соисполнѧ́етъ и҆ сложе́нное на́ми десѧ́тое число̀, є҆́сть, є҆́же до́блественнѣ терпѣ́ти и҆ сопроти́въ стоѧ́ти съ терпѣ́нїемъ и҆ благодꙋ́шїемъ ко и҆мꙋ́щымъ тебѣ̀ приключа́тисѧ разли̑чнымъ и҆ многови̑днымъ и҆скꙋше́нїѧмъ. Слы́ши ᲂу҆́бѡ, какѡва̀ и҆ ѡ҆ се́мъ въ сщ҃е́ннѣмъ писа́нїи напи̑сана сꙋ́ть. И҆́бо хрⷭ҇тоно́сный па́ѵелъ глаго́летъ: Бра́тїе! нѣ́сть на́ша бра́нь къ кро́ви и҆ пло́ти, но къ нача́лѡмъ, и҆ ко властє́мъ, и҆ къ мїродержи́телємъ тьмы̀ вѣ́ка сегѡ̀, къ дꙋховѡ́мъ ѕло́бы поднебє́снымъ.<footnote lang="cu">Є҆фес. гл. ѕ҃, ст. в҃і.</footnote> И҆, а҆́ще без̾ наказа́нїѧ є҆стѐ, є҆мꙋ́же прича̑стницы бы́ша всѝ, ᲂу҆̀бо прелюбодѣ́йчищи є҆стѐ, а҆ не сы́нове.<footnote lang="cu">Є҆вр. гл. в҃і, ст. и҃.</footnote> И҆, є҆го́же гдⷭ҇ь лю́битъ, наказꙋ́етъ: бїе́тъ же всѧ́каго сы́на, є҆го́же прїе́млетъ [ст. ѕ҃]. И҆, бг҃обра́тъ: Мꙋ́жъ неискꙋше́нъ, неискꙋ́сенъ.<footnote lang="cu">І҆а́кѡв. гл. а҃.</footnote> И҆ ст҃ы́й и҆лїа̀ є҆́кдїкъ: досто́итъ всѧ́комꙋ хрїстїа́нинꙋ правовѣ́рꙋющемꙋ въ бг҃а, не бы́ти без̾ попече́нїѧ, но всегда̀ ча́ѧти и҆ ѡ҆жида́ти и҆скꙋше́нїѧ, да є҆гда̀ прїи́детъ не ᲂу҆жаса́етсѧ, нижѐ смꙋща́етсѧ, но благода́рнѣ терпѣ́ти трꙋ́дъ ско́рби, и҆ разꙋмѣ́ти, что̀ поѧ̀ съ проро́комъ глаго́летъ: и҆скꙋси́ мѧ, гдⷭ҇и, и҆ и҆спыта́й мѧ̀.<footnote lang="cu">Ѱал. к҃є, ст. в҃.</footnote> И҆ не речѐ, ꙗ҆́кѡ наказа́нїе твоѐ низврати́ мѧ, но и҆спра́ви мѧ̀ въ коне́цъ. Нижѐ ᲂу҆́бѡ и҆щѝ ви́нъ и҆скꙋше́нїй, ѿкꙋ́дꙋ нахо́дѧтъ, но то́чїю моли́сѧ бг҃ови благода́рнѣ сноси́ти ѧ҆̀, ꙗ҆́коже глаго́летъ ст҃ы́й ма́рко: ꙗ҆́кѡ и҆скꙋше́нїю наше́дшꙋ, не и҆щѝ чесѡ̀ ра́ди, и҆лѝ чрез̾ кого̀ прїи́де: но ꙗ҆́кѡ да благода́рнѣ є҆̀ и҆ непамѧтоѕло́бнѣ терпи́ши. И҆ па́ки: а҆́ще нѣ́сть ᲂу҆до́бно ѡ҆брѣстѝ благоꙋгоди́вшаго без̾ и҆скꙋше́нїй, ѡ҆ всѧ́комъ слꙋ́чаи благодари́ти подоба́етъ бг҃ови. И҆ всѧ́каѧ ско́рбь ѡ҆блича́етъ прекло́нность во́ли: на де́сно ли преклонѧ́етсѧ, и҆лѝ на лѣ́во. Сегѡ̀ ра́ди приключа́ющаѧсѧ ско́рбь, и҆скꙋше́нїе и҆менꙋ́етсѧ, подаю́щи прича́стникꙋ и҆скꙋ́съ сокрове́нныхъ жела́нїй. И҆ ст҃ы́й же і҆саа́къ, со мно́гими и҆ны́ми словесы̑, и҆ сїѧ̑ <anchor type="page" number="389"/> глаго́летъ: Всѧ́комꙋ человѣ́кꙋ на по́льзꙋ є҆́сть и҆скꙋше́нїе: а҆́ще бо па́ѵла по́льзꙋетъ. то̀ всѧ̑каѧ ᲂу҆ста̀ заградѧ́тсѧ, и҆ пови́ненъ да бꙋ́детъ ве́сь мі́ръ бг҃ови [ѿ л҃з сло́ва]. Подви̑жницы и҆скꙋша́ютсѧ, да приложа́тъ бога́тствꙋ своемꙋ̀: сла́бїи да ѿ вредѧ́щихъ сохранѧ́тъ себѐ, и҆ спѧ́щїи да ᲂу҆гото́вѧтсѧ на возбꙋжде́нїе: и҆ дале́че сꙋ́щїи, ко бг҃ꙋ бли́жатсѧ: свои́ же, да со дерзнове́нїемъ вселѧ́тсѧ. Всѧ́къ сы́нъ неѡбꙋче́ный не прїе́млетъ бога́тства до́мꙋ ѻ҆тца̀ своегѡ̀, во є҆́же по́мощь и҆мѣ́ти ѿ негѡ̀. И҆ сегѡ̀ ᲂу҆́бѡ ра́ди пе́рвѣе и҆скꙋша́етъ бг҃ъ и҆ томи́тъ, та́же показꙋ́етъ дарова́нїе. Сла́ва влⷣцѣ, го́рькими врачевства́ми наслажде́нїе здра́вїѧ на́мъ приносѧ́щемꙋ. Нѣ́сть, и҆́же во вре́мѧ ѡ҆бꙋче́нїѧ не скорби́тъ, и҆ нѣ́сть кто́либо, є҆мꙋ́же него́рько вре́мѧ то̀ ꙗ҆влѧ́етсѧ, въ не́же ꙗ҆́домъ наплѧ́емь быва́етъ и҆скꙋше́нїй. Без̾ си́хъ бо нѣ́сть возмо́жно растворе́нїе прїѡбрѣстѝ крѣ́пкѡ: но и҆ є҆́же претерпѣ́ти, не на́ше є҆́сть. Ѿкꙋ́дꙋ бо мо́жетъ скꙋдѣ́ль, и҆́же ѿ бре́нїѧ, претерпѣ́ти тече́нїе воды̀, а҆́ще не бы̀ ѻ҆́гнь бж҃ескїй ᲂу҆тверди́лъ є҆го̀. А҆́ще повине́мсѧ просѧ́ще въ смире́нїи со жела́нїемъ непреста́ннымъ въ терпѣ́нїи, всѧ̑ прїе́млемъ ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ. Рече́сѧ же и҆ въ премꙋ́дрости сїра́ховой: ча́до! а҆́ще пристꙋпа́еши рабо́тати гдⷭ҇ꙋ бг҃ꙋ твоемꙋ̀, ᲂу҆гото́ви се́рдце твоѐ во и҆скꙋше́нїе, и҆ потерпѝ, и҆ не ско́ръ бꙋ́ди во вре́мѧ наведе́нїѧ.<footnote lang="cu">Сїра́х. гл. в҃, ст. а҃ и҆ в҃.</footnote></p>
<p><small>Ꙗ҆́кѡ подоба́етъ на бг҃а надѣ́ѧтисѧ, и҆ ѿ негѡ̀ по́льзы ѡ҆жида́ти. </small></p>
<p>Ко́твꙋ наде́жды на бг҃а спастѝ могꙋ́щаго ᲂу҆твержда́ѧй, ѿ негѡ̀ и҆ и҆збы́тїѧ и҆скꙋше́нїи поле́знѣ да ѡ҆жида́етъ. Бл҃гослове́нъ бо, глаго́летъ, бг҃ъ, и҆́же не ѡ҆ста́витъ на́съ и҆скꙋси́тисѧ па́че, є҆́же мо́жемъ, но со и҆скꙋше́нїмъ сотвори́тъ и҆збы́тїе.<footnote lang="cu">а҃ Кор. гл. і҃, ст. г҃і.</footnote> И҆, ꙗ҆́кѡ ско́рбь терпѣ́нїе содѣ́ловаетъ, терпѣ́нїе же и҆скꙋ́сство, и҆скꙋ́сство же ᲂу҆пова́нїе, ᲂу҆пова́нїе же не посрами́тъ.<footnote lang="cu">Ри́м. гл. є҃, ст. г҃, д҃, є҃.</footnote> И҆, претерпѣ́вый до <anchor type="page" number="390"/> конца̀, то́й спасе́тсѧ.<footnote lang="cu">Матѳ. гл. к҃д, ст. г҃і.</footnote> И҆, въ терпѣ́нїи ва́шемъ стѧжи́те дꙋ́шы ва́шѧ.<footnote lang="cu">Лꙋкѝ к҃а, ст. ѳ҃і.</footnote> И҆ бг҃обра́тъ же та́кѡ глаго́летъ: всѧ́кꙋ ра́дость и҆мѣ́йте, бра́тїе моѧ̑, є҆гда̀ во и҆скꙋшє́нїѧ впа́даете разли̑чна, вѣ́дѧще. ꙗ҆́кѡ и҆скꙋше́нїе ва́шеѧ вѣ́ры содѣ́ловаетъ терпѣ́нїе: терпѣ́нїе же дѣ́ло соверше́нно да и҆́мать, ꙗ҆́кѡ да бꙋ́дете соверше́нни и҆ всецѣ́ли, ни въ че́мъ же лише́ни. И҆, блаже́нъ мꙋ́жъ, и҆́же прете́рпитъ и҆скꙋше́нїе, занѐ и҆скꙋ́сенъ бы́въ, прїи́метъ вѣне́цъ жи́зни, є҆го́же ѡ҆бѣща̀ бг҃ъ лю́бѧщымъ є҆го̀.<footnote lang="cu">І҆а́к. гл. а҃, ст. в҃, г҃, д҃ и҆ в҃і.</footnote> И҆ недостѡ́йны стра̑сти ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ въ на́съ.<footnote lang="cu">Ри́м. гл. и҃, ст. и҃і.</footnote> И҆, терпѧ̀ потерпѣ́хъ гдⷭ҇а, и҆ внѧ́тъ мѝ, и҆ ᲂу҆слы́ша моли́твꙋ мою̀. И҆, возведе́ мѧ ѿ ро́ва страсте́й, и҆ ѿ бре́нїѧ ти́ны, и҆ поста́ви на ка́мени но́зѣ моѝ, и҆ и҆спра́ви стѡпы̀ моѧ̑: и҆ вложѝ во ᲂу҆ста̀ моѧ̑ пѣ́снь но́вꙋ, пѣ́нїе бг҃ꙋ на́шемꙋ.<footnote lang="cu">Ѱал. л҃а, ст. а҃ и҆ слѣ́д.</footnote> Пи́шетъ же и҆ блаже́нный сѷмеѡ́нъ метафра́стъ: дꙋша̀ ꙗ҆́та бы́вши ᲂу҆́зами раче́нїѧ къ бг҃ꙋ, ни вочто́ же вмѣнѧ́етъ, є҆́же страда́ти, но болѣ́зньми наслажда́етсѧ, и҆ въ ѕлострада́нїи цвѣте́тъ. И҆ є҆гда̀ ничто́же ѿ печа́льныхъ рачи́магѡ ра́ди стра́ждетъ, тогда̀ па́че мни́тъ страда́ти, и҆ ѿбѣга́етъ ѿра́ды, ꙗ҆́кѡ мꙋ́ки.</p>
<p>Глава̀ з҃і.</p>
<p><small>Ѡ҆ стра́сѣ бж҃їи, ꙗ҆́кѡ ѻ҆́ный сꙋгꙋ́бъ є҆́сть: є҆ди́нъ новонача́льныхъ, дрꙋгі́й же соверше́нныхъ.</small></p>
<p>Не подоба́етъ же лѣни́тисѧ ны́нѣ воспомѧнꙋ́ти и҆ ѡ҆ сꙋгꙋ́бомъ по бз҃ѣ стра́сѣ, а҆́ще нѣ́какѡ и҆зволе́нїѧ ра́ди на́шегѡ по концѣ̀ ѡ҆зна́ченныѧ на́ми десѧ́тницы рече́нныхъ гла́въ, помѧнꙋ́ти ѡ҆ соверше́ннѣмъ стра́сѣ, чи́нъ пе́рвагѡ стра́ха и҆ прерва́хомъ: по вѣ́рѣ бо стра́хъ се́й бж҃е́ственнїи ѻ҆тцы̀ ᲂу҆чини́ша.</p>
<anchor type="page" number="391"/>
<p><small>Ѡ҆ пе́рвомъ и҆лѝ новонача́льныхъ стра́сѣ.</small></p>
<p>Вѣ́ждь ᲂу҆̀бо, возлю́бленнѣйше, ꙗ҆́кѡ стра́хъ по бз҃ѣ сꙋгꙋ́бъ є҆́сть: є҆ди́нъ новонача́льныхъ, дрꙋгі́й же соверше́нныхъ. И҆ ѡ҆ пе́рвѣмъ ᲂу҆́бѡ та́кѡ пи́сано є҆́сть: нача́ло премꙋ́дрости стра́хъ гдⷭ҇нь.<footnote lang="cu">Ѱал. р҃і, ст. і</footnote> И҆, прїиди́те ча̑да, послꙋ́шайте менѐ, стра́хꙋ гдⷭ҇ню наꙋчꙋ̀ ва́съ.<footnote lang="cu">Ѱал. л҃г, ст. в҃і.</footnote> И҆, ꙗ҆́кѡ стра́хомъ гдⷭ҇нимъ ᲂу҆клонѧ́етсѧ всѧ́къ ѿ ѕла̀: и҆ и҆дѣ́же стра́хъ, тꙋ̀ за́повѣдей соблюде́нїе. Глаго́летъ же и҆ преподо́бный і҆саа́къ: стра́хъ бж҃їй нача́ло є҆́сть добродѣ́тели (ѿ а҃ сло́ва). Глаго́летсѧ же бы́ти рожде́нїе вѣ́ры, и҆ сѣ́етсѧ въ се́рдцѣ, є҆гда̀ ѿлꙋчи́тсѧ ᲂу҆́мъ ѿ попече́нїѧ мі́ра сегѡ̀, є҆́же собра́ти своѧ̑ помышлє́нїѧ скита̑ющаѧсѧ ѿ паре́нїѧ, въ при́сное поꙋче́нїе бꙋ́дꙋщагѡ воз̾ꙋстрое́нїѧ. Нача́ло и҆́стинныѧ жи́зни человѣ́ка є҆́сть стра́хъ бж҃їй, и҆ се́й съ паре́нїемъ нѣ́кихъ въ дꙋшѝ пребы́ти не повинꙋ́етсѧ. Оу҆премꙋ́дрисѧ ᲂу҆̀бо, во є҆́же положи́ти ѡ҆снова́нїе въ пꙋтеше́ствїи твое́мъ, стра́хъ бж҃їй и҆ въ ма́лѣхъ дне́хъ ᲂу҆стро́ишисѧ во вратѣ́хъ црⷭ҇твїѧ, кромѣ̀ ѡ҆бхожде́нїѧ мно́гагѡ пꙋтѝ.</p>
<p><small>Ѡ҆ второ́мъ и҆ соверше́ннѣмъ бж҃е́ственнѣмъ стра́сѣ. </small></p>
<p>Ѡ҆ второ́мъ же, си́рѣчь, соверше́ннѣмъ бж҃е́ственнѣмъ стра́сѣ, та́кѡ рече́сѧ: бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.<footnote lang="cu">Ѱал. ра҃і.</footnote> И҆, бл҃же́ни всѝ боѧ́щїисѧ гдⷭ҇а, ходѧ́щїи въ пꙋте́хъ є҆гѡ̀.<footnote lang="cu">Ѱал. рк҃з.</footnote> И҆, бо́йтесѧ гдⷭ҇а всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щымсѧ є҆гѡ̀.<footnote lang="cu">Ѱал. л҃г, ст. і</footnote> И҆, сѐ та́кѡ благослови́тсѧ человѣ́къ боѧ́йсѧ гдⷭ҇а.<footnote lang="cu">Ѱал. рк҃з, ст. є҃.</footnote> И҆, стра́хъ гдⷭ҇нь чи́стъ, пребыва́ѧй въ вѣ́къ вѣ́ка.<footnote lang="cu">Ѱал. и҃і, ст. і҃.</footnote> Пи́шетъ и҆ ст҃ы́й пе́тръ дамаски́нъ: зна́менїе пе́рвагѡ стра́ха є҆́сть, є҆́же возненави́дѣти и҆ гнѣ́ватисѧ на грѣ́хъ, ꙗ҆́коже гнѣ́ваетсѧ ᲂу҆ѧ́звленный ѿ ѕвѣ́рѧ: соверше́ннагѡ же, є҆́же люби́ти добродѣ́тель и҆ боѧ́тисѧ премѣ́ны (в҃ кни́ги, г҃ сло́ва) И҆, ꙗ҆́кѡ никто́же <anchor type="page" number="392"/> непремѣ́ненъ, и҆ во всѧ́кой ве́щи, въ се́мъ житїѝ до́лжни є҆смы̀ при́снѡ паде́нїѧ боѧ́тисѧ. Тѣ́мже и҆ ты̀ сїѧ̑ разꙋ́мнѡ слы́шѧ, потщи́сѧ со всѣ́ми предрече́нными и҆ пе́рвый соверше́ннѡ стра́хъ въ себѣ̀ непреста́ннѡ и҆мѣ́ти. Занѐ то́й, ꙗ҆́коже сокро́вищное храни́лище, твердѣ́йшїй є҆́сть всѧ́кагѡ блага́гѡ дѣѧ́нїѧ. Та́кѡ бо ѡ҆брѣта́ѧсѧ, бꙋ́деши и҆справлѧ́ємы и҆мѣ́ти стѡпы̀ твоѧ̑ къ дѣ́ланїю всѣ́хъ за́повѣдей гдⷭ҇а на́шегѡ і҆и҃са хрⷭ҇та̀. Пꙋте́мъ же пред̾иды́й, ѡ҆брѧ́щеши соверше́нный и҆ чи́стый стра́хъ, жела́нїемъ добродѣ́телей и҆ ми́лостїю блага́гѡ бг҃а на́шегѡ.</p>
<p>Глава̀ и҃і.</p>
<p><small>Ꙗ҆́кѡ за за́пѡвѣди, и҆ за вѣ́рꙋ, ꙗ҆́же по ѻ҆́нѣмъ гдⷭ҇а на́шегѡ і҆и҃са хрⷭ҇та̀, вре́мени побꙋжда́ющꙋ, до́лжни є҆смы̀ нижѐ самагѡ̀ живота̀ на́шегѡ пощадѣ́ти.</small></p>
<p>Све́рхъ рече́нныхъ же и҆ сїѐ подоба́етъ вѣ́дѣти тебѣ̀, ꙗ҆́кѡ за живопода́тєльныѧ за́пѡвѣди и҆ за вѣ́рꙋ, ꙗ҆́же по ѻ҆́нѣмъ гдⷭ҇а і҆и҃са хрⷭ҇та̀, вре́мени побꙋжда́ющꙋ, до́лжни є҆смы̀ и҆ са́мꙋю дꙋ́шꙋ погꙋби́ти съ ра́достїю, си́рѣчь, нижѐ самагѡ̀ живота̀ на́шегѡ пощадѣ́ти, ꙗ҆́коже ѡ҆ се́мъ са́мъ гдⷭ҇ь і҆и҃съ хрⷭ҇то́съ глаго́летъ: ꙗ҆́кѡ, и҆́же погꙋби́тъ дꙋ́шꙋ свою̀ менѐ ра́ди и҆ є҆ѵⷢ҇лїа, то́й спасе́тъ ю҆̀,<footnote lang="cu">Ма́рка гл. и҃, ст. л҃є.</footnote> без̾ сꙋмнѣ́нїѧ вѣ́рꙋѧ, и҆ не разсꙋжда́ѧ, ꙗ҆́кѡ и҆ воскреше́нїе, и҆ живо́тъ, и҆ всѧ́ко что́либо спаси́тельно, са́мъ є҆́сть бг҃очеловѣ́къ і҆и҃съ сп҃си́тель, ꙗ҆́коже са́мъ речѐ: ꙗ҆́кѡ а҆́зъ є҆́смь воскреше́нїе, и҆ живо́тъ: вѣ́рꙋѧй въ мѧ̀, а҆́ще и҆ ᲂу҆́мретъ, ѡ҆живе́тъ.<footnote lang="cu">І҆ѡа́н. гл. а҃і, ст. к҃є и҆ к҃ѕ.</footnote> И҆, всѧ́къ живы́й, и҆ вѣ́рꙋѧй въ мѧ̀, не ᲂу҆́мретъ во вѣ́ки.<footnote lang="cu">Глава̀ г҃, ст. ѕ҃і.</footnote> И҆, та́кѡ возлюбѝ бг҃ъ мі́ръ, ꙗ҆́кѡ и҆ сн҃а своего̀ є҆диноро́днаго да́лъ є҆́сть, да всѧ́къ вѣ́рꙋѧй въ ѻ҆́нь, не поги́бнетъ, но и҆́мать живо́тъ вѣ́чный. И҆, а҆́зъ прїидо́хъ, да живо́тъ и҆́мꙋтъ, и҆ ли́шше и҆́мꙋтъ.<footnote lang="cu">Глава̀ і҃, ст. і҃.</footnote> Та́кѡ ᲂу҆̀бо ѡ҆брѣта́ѧсѧ, при́снѡ же за̑днѧѧ <anchor type="page" number="393"/> забыва́ѧ, въ прє́днѧѧ же простира́ѧсѧ, ꙗ҆́коже рече́сѧ: тецы̀ со хрⷭ҇то́мъ і҆и҃сомъ гдⷭ҇емъ на́шимъ невозвра́тнѡ твои́мъ тече́нїемъ та́кѡ.<footnote lang="cu">Фїлїп. гл. г҃, ст. г҃і.</footnote> Добро́ же є҆́сть, ꙗ҆́коже на́мъ мни́тсѧ, и҆ ѕѣлѡ̀ прили́чно, пе́рвѣе и҆зложи́ти блаже́ннѣйшагѡ нїки́фора преди́внагѡ, ѡ҆ вхо́дѣ чрез̾ вдыха́нїе но́здренное внꙋ́трь се́рдца, є҆сте́ственное нѣ́кое хꙋдо́жество, и҆ къ собра́нїю мы́сли нѣ́какѡ прили́чествꙋющее, да та́кѡ, по чи́нꙋ, съ по́мощїю бж҃їею настоѧ́щее спасе́нїе благорасположи́тельнѣ пред̾и́детъ. Глаго́летъ ᲂу҆́бѡ бж҃е́ственный ѻ҆́ный мꙋ́жъ, со мно́гими и҆ны́ми ᲂу҆твержде́нїе и҆мꙋ́щими ѿ напи́санныхъ свидѣ́тельствъ ст҃ы́хъ ѻ҆тцє́въ, и҆ сїѧ̑.</p>
<p>Глава̀ ѳ҃і.</p>
<p><small>Хꙋдо́жество є҆сте́ственное ѡ҆ внꙋ́трь се́рдца чрез̾ вдыха́нїе но́здренное входоисхо́дѣ, и҆ ѡ҆ дѣ́йствꙋемой со ѻ҆́нымъ ѡ҆ на́съ моли́твѣ, ꙗ҆́же є҆́сть сїѧ̀: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! Таково́е хꙋдо́жество прили́чествꙋетъ нѣ́какѡ и҆ къ собра́нїю мы́сли. </small></p>
<p>Вѣ́си ли, бра́те, ꙗ҆́кѡ дыха́нїе сїѐ, и҆́мже возды́шемъ, воздꙋ́хъ се́й є҆́сть: вды́шемъ же се́й, не и҆но́гѡ ра́ди чегѡ̀, то́чїю се́рдца ра́ди; сїе́ бо жи́зни є҆́сть вино́вно, и҆ теплоты̀ тѣ́лꙋ. Привлека́етъ ᲂу҆̀бо се́рдце дꙋ́хъ, да свою̀ теплотꙋ̀ во́нъ и҆здыха́нїемъ и҆спꙋ́ститъ, себѣ́ же благорастворе́нїе пода́стъ: вино́вно же такова́гѡ строе́нїѧ, и҆лѝ па́че слꙋжи́тель, є҆́сть ле́гкое, є҆́же рѣ́дко со́здано бы́вши, ꙗ҆́кѡ нѣ́кїй мѣ́хъ безтѧ́жестнѡ вво́дитъ и҆ и҆зво́дитъ ѡ҆бдержа́щїй дꙋ́хъ. Та́кѡ ᲂу҆̀бо се́рдце хла́дное дꙋ́ха влекꙋ́щи, те́плое же и҆зпꙋща́ющи, чи́нъ, є҆гѡ́же ра́ди бы́сть ᲂу҆стро́ено къ составле́нїю живо́тнагѡ, соблюда́етъ непрестꙋ́пнѡ. Ты̀ ᲂу҆̀бо сѣ́дъ въ ке́ллїи безмо́лвнѣ, и҆ собра́въ ᲂу҆́мъ тво́й, введѝ ѻ҆́ной въ но́здреный пꙋ́ть, и҆дѣ́же дꙋ́хъ се́й вхо́дитъ въ се́рдце, и҆ порѣ́й подви́жи є҆го̀, и҆ принꙋ́ди вкꙋ́пѣ сни́ти со вдыха́емымъ <anchor type="page" number="394"/> дꙋ́хомъ въ се́рдце: вше́дшꙋ же є҆мꙋ̀ та́мѡ, не ктомꙋ̀ не ве́сєла, нижѐ не ра́дѡстна бꙋ́детъ тѝ, ꙗ҆̀же по си́хъ, но ꙗ҆́коже нѣ́кїй мꙋ́жъ, ѿ до́мꙋ своегѡ̀ бы́въ ѿше́лецъ, по внегда̀ возврати́тсѧ, не вѣ́сть что̀ и҆ сотвори́тсѧ ѿ ра́дости, ꙗ҆́кѡ сподо́бисѧ къ ча́дѡмъ и҆ къ женѣ̀ прїитѝ: та́кѡ и҆ ᲂу҆́мъ, по внегда̀ съ дꙋше́ю соедини́тсѧ, и҆сполнѧ́етсѧ неизрече́нныѧ сла́дости и҆ весе́лїѧ. Тѣ́мже, бра́те, ѡ҆бы́кнꙋти сотворѝ ᲂу҆́мъ не ско́рѡ ѿѻнꙋ́дꙋ и҆сходи́ти: вельми́ бо въ нача́лѣ ᲂу҆ныва́етъ ѿ созатворе́нїѧ и҆ ᲂу҆тѣсне́нїѧ внꙋ́треннихъ: по внегда́ же ѡ҆бы́кнетъ, не ктомꙋ̀ во внѣ́шнихъ стита́нїихъ пребыва́етъ: ца́рствїе бо бж҃їе внꙋ́трь на́съ є҆́сть, є҆́же та́мѡ ѡ҆бзира́ющемꙋ, и҆ чи́стою мл҃твою сегѡ̀ взыскꙋ́ющемꙋ, всѧ̑ внѣ̑шнѧѧ мє́рзка бы́ти мнѧ́тсѧ и҆ ненави̑стна. И҆ по ма́лѣхъ: подоба́етъ же тебѣ̀ сїѐ ᲂу҆разꙋмѣ́ти, ꙗ҆́кѡ та́мѡ ᲂу҆мꙋ̀ твоемꙋ̀ сꙋ́щꙋ не досто́итъ молча́ти, и҆ пра́зднꙋ бы́ти, но да́ждь є҆мꙋ̀ сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! и҆ да непреста́ннѡ дѣ́ло и҆́мать и҆ поꙋче́нїе, и҆ никогда́же ѿ сегѡ̀ да престае́тъ. Сїе́ бо нерасточе́нъ содержа̀ ᲂу҆́мъ, неѧ́та показꙋ́етъ є҆го̀, и҆ неприкоснове́нна вра́жїими прило́ги, и҆ въ бж҃е́ственное жела́нїе и҆ любо́вь на всѧ́къ де́нь возво́дитъ. И҆ сїѧ̑ ᲂу҆́бѡ блаже́нный се́й ѻ҆те́цъ, намѣ́ренїе и҆мѣ́ѧ предварѧ́ющее, да нѣ́какѡ дѣ́йствꙋемꙋ семꙋ̀ є҆сте́ственномꙋ хꙋдо́жествꙋ, возврати́тсѧ ᲂу҆́мъ ѿ ѻ҆бы́чнагѡ ѡ҆бхожде́нїѧ и҆ плѣне́нїѧ и҆ скита́нїѧ ко внима́нїю, и҆ внима́нїемъ возврати́тсѧ къ себѣ̀, и҆ та́кѡ съ моли́твою соедини́тсѧ, и҆ да ѿто́лѣ въ се́рдце схо́дитъ съ са́мою то́ю, си́рѣчь, моли́твою, и҆ въ не́мъ пребыва́етъ. Ꙗ҆́коже и҆ и҆́нъ нѣ́кто ѿ бг҃омꙋ́дрыхъ, а҆́ки прїистолкꙋ́ѧ пред̾изложе́нное ᲂу҆потребле́нїе, ꙗ҆́кѡ во и҆скꙋ́сѣ такова́гѡ сщ҃е́ннагѡ дѣ́ланїѧ бы́въ, сїѧ̑ глаго́летъ.</p>
<p>Глава̀ к҃.</p>
<p><small>Ѡ҆ є҆сте́ственнѣмъ чрез̾ вдыха́нїе но́здренꙋое хꙋдо́жествѣ, и҆ съ ни́мъ гдⷭ҇а і҆и҃са хрⷭ҇та̀ призыва́нїи. </small></p>
<p>Подоба́етъ и҆ сїѐ ᲂу҆ченолюби́вомꙋ ꙗ҆́внѡ сотвори́ти, ꙗ҆́кѡ а҆́ще ᲂу҆́мъ на́шъ во вхо́дѣ дꙋ́ха, вкꙋ́пѣ съ ни́мъ сходи́ти и҆з̾ꙋ́чимъ: <anchor type="page" number="395"/> тогда̀ соверше́ннѡ ᲂу҆разꙋмѣ́емъ, ꙗ҆́кѡ сходѧ̀ ᲂу҆́мъ, не пе́рвѣе сїѐ начина́етъ, пре́жде да́же всѧ́кїй ѿве́ргнетъ по́мыслъ, и҆ є҆ди́нственъ и҆ на́гъ бꙋ́детъ, ни є҆ди́ныѧ и҆ны́ѧ па́мѧти є҆́млѧсѧ, то́чїю призыва́нїѧ гдⷭ҇а на́шегѡ і҆и҃са хрⷭ҇та̀. Напроти́въ же, ѿѻнꙋ́дꙋ и҆сходѧ̀ и҆ на внѣ̑шнѧѧ и҆ды́й, и҆ не хотѧ̀ раздѣлѧ́етсѧ на многоча́стнꙋю па́мѧть.</p>
<p>Глава̀ к҃а.</p>
<p><small>Ꙗ҆́кѡ и҆ бж҃е́ственный златоꙋ́стъ, ꙗ҆́коже и҆ и҆ні́и ѿ дре́внихъ ст҃ы́хъ ѻ҆тє́цъ, во хрⷭ҇тѣ̀ і҆и҃сѣ гдⷭ҇ѣ на́шемъ моли́тисѧ ѡ҆предѣлѧ́етъ внꙋ́трь се́рдца, и҆ сїю̀ глаго́лати моли́твꙋ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀!</small></p>
<p>Глаго́летъ же и҆ вели́кїй златоꙋ́стъ: молю̀ ва́съ бра́тїе, пра́вило моли́твы сеѧ̀ никогда́же преста́ти да сотвори́те, и҆лѝ пре́зрите. И҆ пома́лѣ: до́лженъ є҆́сть и҆́нокъ, а҆́ще ꙗ҆́стъ, а҆́ще пїе́тъ, а҆́ще сѣди́тъ, а҆́ще слꙋ́житъ, а҆́ще пꙋтеше́ствꙋетъ, а҆́ще и҆́но что̀ твори́тъ: непреста́ннѡ вопи́ти то̀: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! И҆ пома́лѣ: да и҆́мѧ гдⷭ҇а і҆и҃са, сходѧ́щее во глꙋбинꙋ̀ се́рдца, смири́тъ ѕмі́ѧ содержа́щаго па̑жити, дꙋ́шꙋ же спасе́тъ и҆ ѡ҆животвори́тъ. Непреста́ннѡ ᲂу҆̀бо пребꙋ́ди во и҆́мени гдⷭ҇а і҆и҃са, ꙗ҆́кѡ да поглоти́тъ се́рдце гдⷭ҇а, и҆ гдⷭ҇ь се́рдце, и҆ да бꙋ́дета два̀ сїѧ̑ во є҆ди́но. И҆ па́ки: не ѿлꙋча́йте ѿ бг҃а се́рдца ва́шегѡ, но потерпѣва́йте и҆ храни́те є҆̀ всегда̀ съ па́мѧтїю гдⷭ҇а на́шегѡ і҆и҃са хрⷭ҇та̀, до́ндеже внꙋ́трь въ се́рдце водрꙋзи́тсѧ и҆́мѧ гдⷭ҇не, и҆ ничто́же и҆́но помышлѧ́йте, то́чїю ꙗ҆́кѡ да возвели́читсѧ въ ва́съ хрⷭ҇то́съ.</p>
<p>Глава̀ к҃в.</p>
<p><small>Є҆щѐ ѡ҆ па́мѧти і҆и҃совой, чрез̾ вдыха́нїе но́здренное, со внима́нїемъ внꙋ́трь се́рдца. </small></p>
<p>Пи́шетъ же и҆ лѣ́ствичникъ: і҆и҃сова па́мѧть да соедини́тсѧ съ дыха́нїемъ твои́мъ, и҆ тогда̀ позна́еши безмо́лвїѧ по́льзꙋ (ѿ к҃з степе́ни). И҆ ст҃ы́й и҆сѵ́хїй: а҆́ще ᲂу҆́бѡ вои́стиннꙋ ѡ҆дѣ́ѧти <anchor type="page" number="396"/> въ стꙋ́дъ по́мыслы хо́щеши, и҆ безмо́лствовати благодꙋ́шнѡ, и҆ со ᲂу҆до́бностїю трезви́тисѧ се́рдцемъ: і҆и҃сова моли́тва да соедини́тсѧ въ дыха́нїе твоѐ и҆ въ но́здри, и҆ въ ма́лѣхъ дне́хъ соверша́ющеесѧ сїѐ ᲂу҆́зриши (глава̀ рп҃в).</p>
<p>Глава̀ к҃г.</p>
<p><small>Ꙗ҆́кѡ хотѧ́щемꙋ ᲂу҆́мнѣ трезви́тисѧ, и҆ па́че же новонача́льномꙋ подоба́етъ сидѣ́ти, во вре́мѧ мл҃твы, въ безмо́лвнѣй и҆ несвѣ́тлѣй хра́минѣ, за є҆́же си́це ᲂу҆мꙋ̀ и҆ мы́сли є҆сте́ственнѣ нѣ́какѡ ѿ ча́сти собира́тисѧ. </small></p>
<p>Тѣ́мже къ пока̑заннымъ, ꙗ҆́коже свы́ше сꙋ́щымъ, и҆ ѿ вели́кихъ ст҃ы́хъ ѻ҆тє́цъ пред̾ꙋзако́нєннымъ по простє́ртымъ на́ми свидѣ́тельствамъ, ѡ҆ є҆́же чрез̾ вдыха́нїе но́здренное, и҆ внꙋ́трь се́рдца въ гдⷭ҇ѣ на́шемъ і҆и҃сѣ хрⷭ҇тѣ̀ сн҃ѣ бж҃їи, и҆ во ст҃ѣ́мъ є҆гѡ̀ и҆ сп҃си́тельномъ и҆́мени моли́тисѧ, поꙋча́тисѧ и҆ трезви́тисѧ, и҆ ѿ негѡ̀ и҆ска́ти на́мъ ми́лости, прилага́етсѧ и҆ сїѐ: є҆́же въ безмо́лвнѣ, и҆ при́снѡ, па́че же во ᲂу҆ста́вленное вре́мѧ моли́твы, є҆ще́ же и҆ въ несвѣ́тлѣ ᲂу҆глѣ̀ сидѣ́ти прилѣжа́щемꙋ трезви́тисѧ ᲂу҆́мнѣ въ се́рдцѣ, и҆ па́че же новонача́льномꙋ, ꙗ҆́коже бы́вшїи во и҆скꙋ́сѣ такова́гѡ всеблаже́ннѣйшагѡ дѣ́ланїѧ бж҃е́ственнїи ѻ҆тцы̀ и҆ ᲂу҆чи́телїе та́йнѡ наꙋча́ютъ и҆ заповѣ́даютъ. Занѐ видѣ́нїе и҆ зрѣ́нїе ѻ҆че́съ на зри̑маѧ и҆ ви̑димаѧ винѡ́вна быва́ютъ є҆сте́ственнѣ развлече́нїѧ и҆ раздѣле́нїѧ мы́сли, и҆ є҆́же стꙋжа́емѣй бы́ти є҆́й и҆ расточа́тисѧ: затворе́ннѣй же и҆ є҆́й бы́вшей, ꙗ҆́коже глаго́ласѧ, въ безмо́лвнѣй и҆ те́мнѣй хра́минѣ, и҆ та̀ ѿ паре́нїѧ и҆ ѿ тогѡ̀, є҆ли́кѡ ѿ зрѣ́нїѧ и҆ видѣ́нїѧ разли́чествовати, престае́тъ: та́кѡ ᲂу҆́бѡ и҆ ᲂу҆́мъ, хотѧ̀ и҆ не хотѧ̀ ѿ ча́сти ᲂу҆тиша́тисѧ, и҆ къ себѣ̀ собира́тисѧ ѡ҆бы́че, ꙗ҆́коже глаго́летъ вели́кїй васі́лїй: ᲂу҆́мъ не расточа́емь на внѣ̑шнѧѧ, нижѐ ѿ чꙋ́вствъ на мі́ръ разлива́емь, къ себѣ̀ возвраща́етсѧ.</p>
<anchor type="page" number="397"/>
<p>Глава̀ к҃д.</p>
<p><small>Ꙗ҆́кѡ пре́жде всѣ́хъ непаре́нїе да́рꙋетсѧ ᲂу҆мꙋ̀ гдⷭ҇емъ на́шимъ і҆и҃сомъ хрⷭ҇то́мъ, и҆ ст҃а́гѡ є҆гѡ̀ и҆́мене съ вѣ́рою въ се́рдцѣ призыва́нїемъ: помоществꙋ́етъ же нѣ́какѡ и҆ є҆сте́ственное хꙋдо́жество въ се́рдцѣ чрез̾ вдыха́нїе но́здренное, и҆ сидѣ́нїе въ безмо́лвнѣ и҆ несвѣ́тлѣ мѣ́стѣ, и҆ подѡ́бнаѧ. </small></p>
<p>И҆ пре́жде ᲂу҆̀бо си́хъ, па́че же пре́жде всѣ́хъ таковы́й ᲂу҆мо́мъ и҆справлѧ́етсѧ по́двигъ приходѧ́щею по́мощїю бж҃е́ственныѧ благода́ти ѿ є҆динопо́мысленнагѡ, серде́чнагѡ, чи́стагѡ и҆ непари́тельнагѡ съ вѣ́рою гдⷭ҇а на́шегѡ і҆и҃са хрⷭ҇та̀ призыва́нїѧ, а҆ не просты́мъ є҆ди́нымъ пред̾изложе́ннымъ є҆сте́ственнымъ хꙋдо́жествомъ, чрез̾ но́здренное вдыха́нїе, и҆лѝ въ безмо́лвнѣ и҆ тѣ́мнѣ мѣ́стѣ сидѣ́нїе, да не бꙋ́детъ. Такѡва́ѧ бо бж҃е́ственными ѻ҆тцы̑ и҆з̾ѡбрѣто́шасѧ, не и҆но́гѡ ра́ди чегѡ̀, ра́звѣ то́чїю, ꙗ҆́кѡ нѣ̑каѧ посѡ́бїѧ къ собра́нїю мы́сли, и҆ ѿ ѻ҆бы́чнагѡ паре́нїѧ къ само́й себѣ̀ возвраще́нїю и҆ внима́нїю, ꙗ҆́коже предреко́хомъ. Ѿ ни́хже ражда́етсѧ, и҆ є҆́же вы́нꙋ и҆ чи́стѣ и҆ непари́тельнѣ ᲂу҆мꙋ̀ моли́тисѧ, ꙗ҆́коже глаго́летъ ст҃ы́й ні́лъ: ꙗ҆́кѡ внима́нїе моли́твы и҆щѧ̀, моли́твꙋ ѡ҆брѧ́щетъ: моли́тва бо внима́нїю послѣ́дꙋетъ мно́жае, нижѐ и҆́но что̀, ѡ҆ не́мже тща́тисѧ подоба́етъ. И҆ ѡ҆ се́мъ рече́сѧ досе́лѣ. Ты́ же ча́до, хотѧ́й живо́тъ, и҆ любѧ́й дни̑ ви́дѣти бла́ги, и҆ жи́ти въ тѣ́лѣ ꙗ҆́кѡ безтѣле́сенъ, под̾ пра́виломъ и҆ вѣ́сомъ живѝ таковы́мъ.</p>
<p>Глава̀ к҃є.</p>
<p><small>Ка́кѡ подоба́етъ преходи́ти разстоѧ́нїе ѿ ве́чера до ᲂу҆́трени безмо́лвствꙋющемꙋ, и҆ нача́ло простра́ннѣйшагѡ ᲂу҆че́нїѧ. </small></p>
<p>Со́лнцꙋ заходѧ́щꙋ, призва́въ въ по́мощь преблага́го и҆ всеси́льнаго гдⷭ҇а і҆и҃са хрⷭ҇та̀, сѧ́ди на стꙋ́льцѣ въ ке́ллїи безмо́лвнѣй <anchor type="page" number="398"/> и҆ несвѣ́тлѣй, и҆ собра́въ ᲂу҆́мъ тво́й ѿ внѣ́шнѧгѡ ѻ҆бы́чнагѡ ѡ҆бхожде́нїѧ, и҆ ѻ҆́крестъ скита́нїѧ, и҆ внꙋ́трь се́рдца порѣ́ѧвъ ти́хѡ чрез̾ вдыха́нїе но́здренное, держѝ моли́твꙋ, си́рѣчь: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! кꙋ́пнѡ съ дыха́нїемъ совводѧ̀ соедине́ннѣ нѣ́какѡ и҆ глаго́лы моли́твы, ꙗ҆́коже глаго́летъ ст҃ы́й и҆сѵ́хїй: со вдыха́нїемъ твои́мъ но́здреннымъ трезвѣ́нїе соединѝ, и҆ і҆и҃сово и҆́мѧ, и҆ незабве́нное поꙋче́нїе сме́рти, и҆ смире́нїе: ѻ҆боѧ̑ бо по́льзовати вѣ́дѧтъ (глава̀ рн҃ѳ.) Съ мл҃твою же и҆ и҆ны́ми тебѣ̀ рече́нными и҆мѣ́й и҆ па́мѧть сꙋда̀, и҆ воздаѧ́нїѧ благи́хъ и҆ ѕлы́хъ дѣѧ́нїй, и҆ соверше́ннѣ ѿ дꙋшѝ вмѣнѧ́й себѐ па́че всѣ́хъ человѣ̑къ грѣ́шнѣйша, и҆ са́мыхъ бѣсѡ́въ сквернѣ́йша, пото́мъ и҆ ꙗ҆́кѡ и҆́маши вѣ́чнѣ мꙋ́читисѧ: и҆ въ каково́мъ ли́бо по́мыслѣ ѿ ска́занныхъ прїи́детъ тѝ ᲂу҆миле́нїе и҆ пла́чь, и҆ сле́зы, во ѻ҆́нѣмъ про́чее и҆ пребыва́й, до́ндеже са́ми сі́и пре́йдꙋтъ. А҆́ще же є҆щѐ не сподо́билсѧ є҆сѝ дарова́нїѧ сле́зъ, подви́гнисѧ и҆ помоли́сѧ смире́ннымъ мꙋдрова́нїемъ, да стѧ́жеши сїѧ̑: си́ми бо ѿ страсте́й и҆ скве́рнъ ѻ҆чища́емсѧ, благи́хъ же и҆ спаси́тельныхъ прича̑стницы быва́емъ, ꙗ҆́коже лѣ́ствичникъ глаго́летъ: ꙗ҆́коже ѻ҆́гнь потреблѧ́етъ тро́стїе, та́кѡ чи́стаѧ слеза̀ всѧ́кїѧ сквє́рны ви̑димыѧ и҆ помышлѧ́ємыѧ (ѿ з҃ степе́ни). И҆ и҆́нъ ѻ҆те́цъ: хотѧ́й погꙋби́ти ѕлѡ́бы, пла́чемъ погꙋблѧ́етъ ѧ҆̀: и҆ хотѧ́й стѧжа́ти добродѣ́тєли, пла́чемъ стѧжева́етъ ѧ҆̀. И҆ а҆́ще не и҆́маши ᲂу҆миле́нїѧ, вѣ́ждь, ꙗ҆́кѡ тщесла́вїе и҆́маши: сїе́ бо не ѡ҆ставлѧ́етъ дꙋ́шꙋ ᲂу҆мили́тисѧ. А҆́ще же бы не пришлѝ сле́зы, сѣдѝ внима́ѧ въ си́хъ по́мыслѣхъ, и҆ съ моли́твою ча́съ є҆ди́нъ: та́же воста́въ, по́й со внима́нїемъ ма́лое повече́рїе: и҆ па́ки сѣ́дъ держѝ моли́твꙋ, є҆ли́ка тѝ є҆́сть си́ла, чи́стѣ и҆ непари́тельнѣ, си́рѣчь, кромѣ̀ попече́нїѧ и҆ по́мысла какова́гѡлибо и҆ ꙗ҆кова́гѡлибо мечта́нїѧ со мно́гимъ трезвѣ́нїемъ полчаса̀, по рече́нномꙋ: кромѣ̀ неподо́бнагѡ дыха́нїѧ и҆ пи́щи, внѣ̀ и҆ны́хъ пѡ́мыслъ, въ моли́твѣ бꙋ́ди, а҆́ще хо́щеши съ є҆ди́нымъ бы́ти ᲂу҆мо́мъ. Та́же зна́менавъ себѐ зна́менїемъ честна́гѡ и҆ животворѧ́щагѡ крⷭ҇та̀, подо́бнѣ и҆ тво́й ѻ҆́дръ, и҆ на не́мъ сѣ́дъ, и҆ въ мы́сль твою̀ прише́дъ ѡ҆ бꙋ́дꙋщихъ наслажде́нїихъ,<anchor type="page" number="399"/> глаго́лемъ, и҆ мꙋче́нїихъ: ѡ҆ прехожде́нїи же и҆ пре́лести привре́менныхъ, є҆ще́ же и҆ ѡ҆ внеза́пнѣмъ и҆ ѻ҆́бщемъ до́лзѣ, си́рѣчь ѡ҆ сме́рти, и҆ ѡ҆ є҆́же по кончи́нѣ, и҆ пре́жде кончи́ны стра́шнѣмъ словоистѧза́нїи, и҆ ѡ҆ согрѣше́нныхъ тобо́ю по всемꙋ̀, ꙗ҆́коже мо́щно вкра́тцѣ воспомѧнꙋ́въ, и҆ ѡ҆ си́хъ ѿпꙋще́нїѧ те́плѣ проси́въ, со и҆звѣстноиспыта́нїемъ себѐ словоистѧза́въ, ка́кѡ преше́дшїй де́нь преше́лъ є҆сѝ, возле́гъ, держа̀ и҆ мл҃твꙋ по глаго́лꙋ: і҆и҃сова па́мѧть вкꙋ́пѣ да спи́тъ съ тобо́ю: ᲂу҆снѝ часѡ́въ пѧ́ть и҆лѝ ше́сть, па́че же по разстоѧ́нїю но́щи ᲂу҆снѝ и҆ ты̀ ᲂу҆мѣ́реннѡ.</p>
<p>Глава̀ к҃ѕ.</p>
<p>Ка́кѡ подоба́етъ вре́мѧ ѿ ᲂу҆́трени да́же ᲂу҆́трїѧ преходи́ти.</p>
<p>Ѿ сна́ же возбꙋди́вшисѧ, и҆ бг҃а славосло́вивъ, и҆ па́ки того̀ на твоѐ застꙋпле́нїе призва́въ, начнѝ пе́рвѣе дѣ́ло пе́рвое, си́рѣчь, моли́тисѧ въ се́рдцѣ чи́стѡ и҆ непари́тельнѡ до часа̀ є҆ди́нагѡ: тогда́ бо наимно́жайше нѣ́кагѡ ᲂу҆́мъ є҆́сть ти́хъ и҆ немѧте́женъ. Сегѡ̀ ра́ди на́мъ и҆ заповѣ́дано є҆́сть, пє́рваѧ и҆ и҆зрѧ̑днаѧ въ же́ртвꙋ приноси́ти бг҃ови, си́рѣчь первомы́слїе, є҆ли́кѡ мо́щно, возводи́ти неꙋкло́ннѡ серде́чною чи́стою моли́твою къ гдⷭ҇ꙋ на́шемꙋ і҆и҃сꙋ хрⷭ҇тꙋ̀. Глаго́летъ бо ст҃ы́й ні́лъ: се́й мл҃твꙋ наверша́етъ, и҆́же при́снѡ соверше́ннѡ своѐ первомы́слїе бг҃ови плодоно́ситъ (гл. рк҃ѕ). По си́хъ же по́й полꙋ́нощницꙋ. А҆́ще же є҆щѐ въ соверше́ннѣйшемъ безмо́лвїи неꙋтвержде́нъ сы́й, и҆ сегѡ̀ ра́ди не мо́жеши, ꙗ҆́коже реко́хомъ, нача́ти є҆̀, и҆лѝ мо́жетъ бы́ть и҆ и҆ны́ѧ ра́ди вины̀, ꙗ҆́коже мно́жицею ѡ҆бы́че приключа́тисѧ є҆щѐ въ таково́мъ дѣ́ланїи сꙋ́щымъ новонача̑льнымъ, є҆ще́ же а҆́ще рѣ́дцѣ и҆ пред̾ꙋспѣва́ющымъ, и҆ не ᲂу҆̀ соверше́нства дости́гшымъ: соверше́ннїи бо всѧ̑ мо́гꙋтъ ѡ҆ ᲂу҆крѣплѧ́ющемъ и҆̀хъ хрⷭ҇тѣ̀. Ѻ҆ба́че ты̀ воста́въ ѿ сна̀, и҆ є҆ли́кѡ и҆́маши си́лꙋ, тре́звеннѡ по́й пе́рвѣе полꙋ́нощницꙋ со всѧ́кимъ внима́нїемъ и҆ ра́зꙋмомъ. Та́же сѣ́дъ помоли́сѧ <anchor type="page" number="400"/> чи́стѣ и҆ непари́тельнѣ въ се́рдцѣ, ꙗ҆́коже показа́сѧ, ча́съ є҆ди́нъ, па́че же ꙗ҆́коже пода́тель благи́хъ тебѣ̀ пода́стъ. Глаго́летъ бо лѣ́ствичникъ: но́щїю ᲂу҆́бѡ наимно́жайше вдава́й себѐ моли́твѣ, ма́лѡ же ѱалмопѣ́нїю: во дни́ же па́ки ᲂу҆готовлѧ́йсѧ по твое́й си́лѣ (ѿ к҃з степе́ни). А҆́ще же и҆ си́це подвиза́всѧ є҆щѐ неради́ши и҆ ᲂу҆ныва́еши, и҆ ᲂу҆́мъ возмꙋща́емь и҆́маши ѿ слꙋ́чаѧ нѣ́коегѡ, воста́въ побꙋжда́йсѧ, ꙗ҆́коже вѣ́си, держа́сѧ моли́твы: та́же сѣ́дъ, потщи́сѧ помоли́тисѧ, ꙗ҆́коже преднаписа́сѧ, при́снѡ прилѣжа̀, да чи́стою моли́твою съ чи́стымъ бг҃омъ бесѣ́дꙋеши. Та́же воста́въ по́й разꙋ́мнѡ шестоѱа́лмїе, пѧтдесѧ́тый ѱало́мъ и҆ канѡ́нъ, ꙗ҆ко́въ хо́щеши. Та́же сѣ́дъ и҆ бо́дрствꙋѧ, чи́стѣ помоли́сѧ полчаса̀: и҆ па́ки воста́въ, по́й хвали́тны, ѻ҆бы́чное славосло́вїе, пе́рвый ча́съ, и҆ по си́хъ сотворѝ ѿпꙋ́стъ: на толи́кꙋю же высотꙋ̀ да произно́сѧтсѧ глаго́лємаѧ ᲂу҆стна́ма твои́ма, ꙗ҆́кѡ то́чїю бы́ти слы̑шна твои́ма ᲂу҆ши́ма, занѐ плоды̀ ᲂу҆сте́нъ бг҃ꙋ приноси́ти повелѣно̀ на́мъ є҆́сть ѿ всеѧ̀ дꙋшѝ и҆ мы́сли, благодарѧ̀ человѣколюби́вомꙋ и҆ попечи́телю премꙋ́дромꙋ, бг҃ꙋ на́шемꙋ, по безконе́чной свое́й ми́лости на́съ сподо́бльшемꙋ ᲂу҆до́бь прейтѝ пꙋчи́нꙋ преше́дшїѧ но́щи, и҆ ᲂу҆ви́дѣти настоѧ́щагѡ днѐ свѣ́тлое по́прище: и҆ те́плѣ та́кожде ᲂу҆молѧ́ѧ, да да́рꙋетъ на́мъ претещѝ неволнꙋ́емѡ бѣсѡ́въ и҆ страсте́й мра́чнꙋю и҆ свирѣ́пꙋю бꙋ́рю, и҆ поми́ловати на́съ.</p>
<p>Глава̀ к҃з.</p>
<p><small>Ка́кѡ подоба́етъ жи́тельствовати ѿ ᲂу҆́трїѧ до ѻ҆бѣ́да. </small></p>
<p>Па́ки же ѿ ᲂу҆́трїѧ до ѻ҆бѣ́да, по возмо́жности твое́й, ве́сь всего̀ себѐ возложи́въ всемꙋ̀ бг҃ꙋ, и҆ семꙋ̀ помоли́всѧ въ се́рдцѣ сокрꙋше́ннѣ и҆ смире́ннѣ помощѝ тебѣ̀ не́мощнꙋ, и҆ ᲂу҆ны́лꙋ, и҆ безпроизво́льнꙋ сꙋ́щꙋ, прейдѝ въ моли́твѣ чи́стѣ, серде́чнѣ и҆ непари́тельнѣ, и҆ во чте́нїи. Стоѧ̀ ᲂу҆́бѡ чты́й ᲂу҆ста́вленное тебѣ̀ ѿ ѱалти́рѧ, а҆по́стола и҆ ст҃а́гѡ є҆ѵⷢ҇лїа, подо́бнѣ творѝ <anchor type="page" number="401"/> и҆ въ моли́твахъ, ꙗ҆̀же ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆ ꙗ҆̀же ко прест҃ѣ́й бцⷣѣ: сѣдѧ́ же на про́чїихъ чте́нїихъ ст҃ы́хъ писа́нїй. По си́хъ же по́й разꙋ́мнѡ ѻ҆бы̑чныѧ часы̀, и҆̀же ѿ ᲂу҆чи́телей це́ркве вельмѝ премꙋ́дрѣ ᲂу҆ста́вишасѧ, все́ю си́лою дꙋшѝ ѿме́щѧ пра́здность, ꙗ҆́кѡ ᲂу҆чи́тельницꙋ всѧ́кїѧ ѕло́бы, и҆ со страстьмѝ и҆ вины̑ и҆́хъ, а҆́ще мнѧ́тсѧ и҆ ма̑лыѧ нѣ̑кїѧ бы́ти, и҆ невреди́тєльны ви́дѧтсѧ.</p>
<p>Глава̀ к҃и.</p>
<p><small>Ѡ҆ сохране́нїи ѿ пра́здности, и҆ ꙗ҆́кѡ церко́вное преда́нїе нꙋ́жно є҆́сть блюстѝ и҆ безмо́лвствꙋющемꙋ. </small></p>
<p>Ꙗ҆́коже ст҃ы́й і҆саа́къ глаго́летъ: ѡ҆хранѧ́йтесѧ, ѽ возлю́бленнїи! ѿ пра́здности: зане́же сокрове́нна є҆́сть въ не́й ᲂу҆вѣ́дѣна сме́рть: поне́же без̾ тоѧ̀ въ рꙋ́ки тща́щихсѧ плѣни́ти и҆́нока впа́дати нѣ́сть возмо́жно (ѿ ѻ҃а сло́ва). Не ѡ҆ ѱалмѣ́хъ въ де́нь ѻ҆́нъ ѡ҆скꙋ́дитъ на́съ бг҃ъ, нижѐ ѡ҆ пра́здности моли́твы, но занѐ си́хъ ѡ҆ставле́нїемъ вхо́дъ быва́етъ бѣсовѡ́мъ. Внегда́ бо ѡ҆брѧ́щꙋтъ мѣ́сто и҆ вни́дꙋтъ, и҆ затворѧ́тъ двє́ри ѻ҆че́съ на́шихъ, тогда̀ и҆спо́лнѧтъ на на́съ дѣ́лателехъ свои́хъ мꙋчи́тельски и҆ нечи́стѣ со ѿмще́нїемъ лютѣ́йшимъ ѻ҆нѝ, ꙗ҆̀же под̾ бж҃е́ственнымъ и҆зрече́нїемъ соде́ржатъ. И҆ быва́емъ подвла́стни ѡ҆ставле́нїѧ ра́ди ма́лыхъ си́хъ, ꙗ҆̀же хрⷭ҇та̀ ра́ди попече́нїѧ сподоблѧ́ютсѧ, ꙗ҆́коже пи́сано є҆́сть ѿ премꙋ́дрѣйшихъ: не повинꙋ́ѧй во́ли своеѧ̀ бг҃ꙋ, повине́тсѧ сопе́рникꙋ своемꙋ̀. Тѣ́мже сїѧ̑ ма̑ла тебѣ̀ мни̑маѧ бы́ти, возмнѧ́тсѧ бы́ти проти́вꙋ плѣнѧ́ющихъ на́съ, а҆́ки стѣ́ны тебѣ̀: и҆́хже соверше́нїе внꙋ́трь ке́ллїи держа́щими чи́нъ це́ркве премꙋ́дрѣ ᲂу҆ста́висѧ дꙋ́хомъ ѿкрове́нїѧ къ хране́нїю на́шегѡ живота̀: и҆́хже ѡ҆ставле́нїе ѿ немꙋ́дрыхъ за ма́ло вмѣнѧ́етсѧ, и҆ тщетꙋ̀ происходѧ́щꙋю ѿ ѡ҆ставле́нїѧ ѻ҆́ныхъ, не вмѣнѧ́ющихъ. Си́хъ же и҆ нача́ло пꙋтѝ и҆ среда̀, во́льность є҆́сть ненака́занна, ꙗ҆̀же є҆́сть ма́ти страсте́й. Лꙋ́чше бо є҆́сть подвиза́тисѧ не <anchor type="page" number="402"/> ѡ҆ста́вити ма̑лаѧ сїѧ̑, не́жели въ распростране́нїи и҆́хъ мѣ́сто да́ти грѣхꙋ̀. Ра́бство бо сеѧ̀ безвре́менныѧ свобо́ды, є҆́сть жесто́кїй коне́цъ. И҆ па́ки: ѽ ко́ль вины̑ страсте́й сꙋ́ть сла̑дки! занѐ стра̑сти ᲂу҆̀бо ѻ҆вогда̀ мо́жетъ кто̀ ѿсѣщѝ, и҆ во ᲂу҆дале́нїи ѿ ни́хъ ᲂу҆тишава́етсѧ, и҆ весели́тсѧ, внегда̀ престава́ти и҆̀мъ: ѻ҆ба́че ви́нъ и҆́хъ ѡ҆ста́вити не мо́жетъ. Сегѡ̀ ра́ди и҆ не хотѧ́ще и҆скꙋша́еми быва́емъ. И҆ ѡ҆ страсте́хъ ᲂу҆̀бо скорби́мъ: вина́мъ же пребыва́ти въ на́съ лю́бимъ. Грѣхѡ́въ не жела́емъ, вины̑ же, приносѧ́щыѧ на́мъ ты̑ѧ, со сла́достїю прїе́млемъ. Сегѡ̀ ра́ди дѣ́йства пе́рвыхъ винѡ́вны быва́ютъ вторы̑ѧ. Любѧ́й вины̑ страсте́й, подвла́стенъ є҆́сть нево́лею, и҆ не хотѧ̀ порабо́тисѧ страсте́мъ. Ненави́дѧй своѧ̑ грѣхѝ, преста́нетъ ѿ ни́хъ: и҆ и҆сповѣ́дꙋѧй ты̑ѧ, полꙋ́читъ ѡ҆ставле́нїе. Не мо́щно же комꙋ̀ навыкнове́нїе ѡ҆ста́вити грѣха̀, пре́жде да́же не стѧ́жетъ съ ни́мъ враждꙋ̀, и҆ ѡ҆ставле́нїе полꙋчи́ти, пре́жде и҆сповѣ́данїѧ согрѣше́нїй: занѐ ѻ҆но̀ ᲂу҆́бѡ смире́нїѧ и҆́стинна є҆́сть вино́вно, сїе́ же ᲂу҆миле́нїѧ, ѿ сра́ма послѣ́дꙋющагѡ се́рдцꙋ. И҆ па́ки: нѣ́сть грѣ́хъ непроща́емь, то́чїю непокаѧ́нный (ѿ в҃ сло́ва) Но ѡ҆ си́хъ ᲂу҆̀бо дово́льнѣ. Ты́ же, по пѣ́нїи рече́нныхъ часѡ́въ, ꙗ҆́ждь, держа̀ и҆ моли́твꙋ во вре́мѧ пи́щи, да си́це творѧ̀, прїи́деши въ навыкнове́нїе, си́лою благода́ти моли́тисѧ непреста́ннѡ, по за́повѣди. Но сло́во ѡ҆ пи́щи, содержа́щей тѣ́ло неизрече́нною премꙋ́дростїю созда́вшагѡ, ма́лѡ да пожде́тъ: сло́во же ѡ҆ пи́щи, составлѧ́ющей и҆ животворѧ́щей дꙋ́шꙋ, да предначне́тсѧ, ꙗ҆́же є҆́сть, по сло́вꙋ ст҃ы́хъ ѻ҆тє́цъ, свѧще́ннаѧ и҆ бг҃отво́рнаѧ моли́тва. И҆ вельмѝ пра́веднѣ: занѐ дꙋша̀ честнѣ́йша є҆́сть тѣлесѐ.</p>
<p>Глава̀ к҃ѳ.</p>
<p><small>Є҆щѐ ѡ҆ моли́твѣ, и҆ ꙗ҆́кѡ подоба́етъ моли́тисѧ при́снѡ.</small></p>
<p>Ꙗ҆́коже сїѐ тѣ́ло на́ше, не присꙋ́тствꙋющей дꙋшѝ, ме́ртво</p>
<p>є҆́сть и҆ ѕлосмра́дно: та́кѡ и҆ дꙋша̀ не подви́жꙋщи себѐ на моли́твꙋ, <anchor type="page" number="403"/> мертва̀ є҆́сть и҆ ѻ҆каѧ́нна, и҆ ѕлосмра́дна. И҆ ꙗ҆́кѡ горча́йше всѧ́кїѧ сме́рти вмѣнѧ́ти подоба́етъ то̀, є҆́же лиши́тисѧ моли́твы, ᲂу҆́читъ на́съ до́брѣ вели́кїй данїи́лъ проро́къ, ᲂу҆мре́ти па́че произволѧ́ѧ, не́жели во мгнове́нїи часа̀ лиши́тисѧ моли́твы (глава̀ ѳ҃). Є҆щѐ ᲂу҆́читъ на́съ до́брѣ бж҃е́ственный златоꙋ́стъ: всѧ́къ молѧ́йсѧ, съ бг҃омъ бесѣ́дꙋетъ. Ко́ль же ве́лїе є҆́сть человѣ́кꙋ сꙋ́щꙋ, съ бг҃омъ бесѣ́довати, всѧ́къ зна́етъ: че́сть же предста́вити никто̀ не возмо́жетъ: сїѧ́ бо че́сть великолѣ́пїе и҆ а҆́гг҃лѡвъ превосхо́дитъ. Є҆щѐ: моли́тва є҆́сть ѻ҆́бщее дѣ́ло а҆́гг҃лъ вкꙋ́пѣ. и҆ человѣ̑къ, и҆ нѣ́сть сре́днее ничто́же междꙋ̀ є҆ди́нымъ и҆ дрꙋги́мъ є҆стество́мъ є҆ли́кѡ къ моли́твѣ. Сїѧ̀ тѧ̀ раздѣлѧ́етъ ѿ безслове́сныхъ, сїѧ̀ тѧ̀ совокꙋплѧ́етъ а҆́гг҃лѡмъ. И҆ ско́рѡ всѧ́къ пресели́тсѧ въ жи́тельство ѻ҆́нѣхъ, въ житїе́ же и҆ пребыва́нїе, и҆ че́сть, и҆ благоро́дїе, и҆ премꙋ́дрость, и҆ ра́зꙋмъ, тща́йсѧ ᲂу҆пражнѧ́тисѧ во все́мъ житїѝ въ моли́твахъ и҆ слꙋ́жбѣ бж҃їи. Є҆щѐ: є҆гда̀ ᲂу҆ви́дитъ дїа́волъ дꙋ́шꙋ ѡ҆гражде́ннꙋ добродѣ́тельми, не смѣ́етъ прїитѝ близ̾ є҆ѧ̀, боѧ́сѧ крѣ́пости и҆ си́лы, ю҆́же подаю́тъ моли̑твы, мно́жае пита́юще дꙋ́шꙋ, не́жели тѣ́ло бра̑шна. Є҆щѐ: жи̑лы дꙋшє́вныѧ сꙋ́ть мл҃твы: ꙗ҆́коже бо тѣ́ло жи́лами соде́ржитсѧ, и҆ вкꙋ́пѣ дви́житсѧ, и҆ стои́тъ, и҆ живе́тъ, и҆ ᲂу҆твержде́нно є҆́сть: а҆́ще же сїѧ̑ кто̀ и҆зсѣче́тъ, всѐ составле́нїе тѣлесѐ разрꙋша́етъ: та́кѡ и҆ дꙋ́шы ст҃ы́ми моли́твами ᲂу҆твержда́ютсѧ и҆ стоѧ́тъ, и҆ по́двигомъ благоче́стїѧ ᲂу҆до́бь текꙋ́тъ. А҆́ще же мл҃твы лиши́ши себѐ, то́жде твори́ши, ꙗ҆́коже бы ры́бꙋ и҆з̾ воды̀ и҆зне́слъ є҆сѝ. Ꙗ҆́коже бо ѻ҆́нѣй живо́тъ є҆́сть вода̀, та́кѡ тебѣ̀ моли́тва. Се́ю мо́щно є҆́сть сквозѣ̀ воздꙋ́хъ, ꙗ҆́кѡ сквозѣ̀ во́дꙋ, возлетѣ́ти, и҆ на небеса̀ взы́ти, и҆ близ̾ бг҃а бы́ти. Є҆щѐ: моли́тва и҆ моле́нїе хра́мы бж҃їѧ, человѣ́ки содѣ́ловаетъ. И҆ ꙗ҆́коже зла́то и҆ ка́мєнїѧ многоцѣ́нны и҆ ма́рмари творѧ́тъ до́мы ца̑рскїѧ, та́кѡ и҆ мл҃тва человѣ́ки, хра́мы хрⷭ҇тѡ́вы. Ка́ѧ ᲂу҆́бѡ могла́ бы бы́ти бо́льша похвала̀ моли́твы, то́чно ꙗ҆́кѡ хра́мы содѣ́ловаетъ бж҃їѧ, и҆ є҆го́же не вмѣща́ютъ небеса̀, се́й въ дꙋ́шꙋ вхо́дитъ живꙋ́щꙋю въ моли́твахъ. Є҆щѐ: и҆ ѿѻнꙋ́дꙋ возмо́жетъ всѧ́къ ᲂу҆вѣ́дѣти си́лꙋ ст҃ы́хъ моли́твъ, <anchor type="page" number="404"/> ꙗ҆́кѡ па́ѵелъ сквозѣ̀ всю̀ вселе́ннꙋю, ꙗ҆́кѡ крыла́тъ текі́й, и҆ во ᲂу҆зи́лищи живѧ́й, и҆ бїє́нїѧ терпѧ̀, и҆ носѧ̀ вери́гꙋ, и҆ живѧ́й въ кро́ви и҆ бѣда́хъ, и҆ бѣ́сы и҆згонѧ́ѧ, и҆ ме́ртвыхъ воскреша́ѧ, и҆ ᲂу҆толѧ́ѧ недꙋ́ги, ни на є҆ди́но ѿ си́хъ надѣ́ѧсѧ ѡ҆ спасе́нїи человѣ̑къ, но моли́твами ѡ҆гражда́ше дꙋ́шꙋ, и҆ по зна́менїихъ и҆ воскреше́нїи ме́ртвыхъ, на моли̑твы теча́ше, ꙗ҆́коже нѣ́кїй подви́жникъ на борьбꙋ̀ вѣнца̀. И҆́бо и҆ воскреше́нїѧ ме́ртвыхъ, и҆ и҆ны́хъ всѣ́хъ моли́тва бѣ̀ пода́тельница. Ю҆́же бо въ древесѣ́хъ крѣ́пость и҆́мꙋтъ во́ды, сїю̀ въ житїѝ ст҃ы́хъ, моли̑твы. Є҆щѐ: моли́тва є҆́сть вина̀ спасе́нїѧ, безсме́ртїѧ вино́вна, це́ркве стѣна̀ тверда̀, стражби́ще некра́домо, стра́шное бѣсовѡ́мъ, спаси́тельное же на́мъ благочести̑вымъ. Є҆щѐ: ꙗ҆́коже нѣ́коей цари́цѣ вше́дшей въ нѣ́кїй гра́дъ, всѧ́комꙋ бога́тствꙋ спослѣ́довати до́лжно: та́кѡ ᲂу҆́бѡ и҆ моли́твѣ въ дꙋ́шꙋ вше́дшей, всѧ́ка добродѣ́тель совхо́дитъ. Є҆щѐ: є҆́же є҆́сть ѡ҆снова́нїе въ домꙋ̀, сїѐ въ дꙋшѝ моли́тва: и҆ подоба́етъ сїю̀ пе́рвꙋю, ꙗ҆́коже ѡ҆снова́нїе и҆ ко́рень въ дꙋшѝ водрꙋзи́вшымъ, приназида́ти тща́тельнѣ и҆ цѣломꙋ́дрїе, и҆ промышле́нїе ѡ҆ ни́щихъ, и҆ всѧ̑ зако́ны хрⷭ҇тѡ́вы. Є҆щѐ: свѣ́тъ ᲂу҆ма̀ и҆ дꙋшѝ є҆́сть моли́тва, ꙗ҆́же со тща́нїемъ, свѣ́тъ неꙋгаси́мь и҆ всегда́шнїй. Сегѡ̀ ра́ди безчи́слєнныѧ пле́велы помыслѡ́въ вме́щетъ въ помышлє́нїѧ на̑ша лꙋка́вый, и҆ ꙗ҆̀же никогда́же помы́слихомъ, сїѧ̑ собира́ѧ во вре́мѧ моли́твы, лїе́тъ на дꙋ́шꙋ на́шꙋ. Є҆щѐ: вели́ко ѻ҆рꙋ́жїе є҆́сть моли́тва, вели́ко ᲂу҆твержде́нїе. И҆ бг҃осло́въ: подоба́етъ помина́ти бг҃а мно́жае, не́жели возды́шествовати. И҆ па́ки: частѣ́е помышлѧ́й бг҃а, не́жели возды́ши. И҆ ст҃ы́й і҆саа́къ: без̾ моли́твы непреста́нныѧ прибли́житисѧ къ бг҃ꙋ не мо́жеши, и҆ по трꙋдѣ̀ моли́твеннѣмъ сотвори́ти ᲂу҆мꙋ̀ и҆́но попече́нїе, расточе́нїе мы́сли содѣ́ловаетъ. И҆: всѧ́ка моли́тва, въ не́йже не ᲂу҆трꙋди́тсѧ тѣ́ло, и҆ въ не́йже не ᲂу҆тѣсни́тсѧ се́рдце, и҆́звергъ вмѣнѧ́етсѧ: без̾ дꙋши́ бо є҆́сть ѻ҆́наѧ моли́тва (ѿ к҃и степе́ни). И҆ лѣ́ствичникъ: моли́тва є҆́сть, по ка́чествꙋ своемꙋ̀, сопребыва́нїе и҆ соедине́нїе человѣ́ка съ бг҃омъ: по дѣ́йствꙋ же, мі́ра состоѧ́нїе, бж҃їе примире́нїе, сле́зъ ма́ти и҆ па́ки дще́рь, грѣхѡ́въ <anchor type="page" number="405"/> ѡ҆чище́нїе, и҆скꙋше́нїй мо́стъ, скорбе́й средостѣ́нїе, бра́ней сокрꙋше́нїе, а҆́гг҃льское дѣ́ло, безпло́тныхъ всѣ́хъ пи́ща, бꙋ́дꙋщее весе́лїе, безконе́чное дѣ́ланїе, добродѣ́телей и҆сто́чникъ, дарова́нїй вина̀, пред̾ꙋспѣ́ѧнїе неви́димое, пи́ща дꙋшѝ, ᲂу҆ма̀ просвѣще́нїе, ѿча́ѧнїю сѣки́ра, ᲂу҆пова́нїѧ ᲂу҆твержде́нїе, печа́ли и҆збавле́нїе, бога́тство и҆́нокѡвъ, безмо́лвникѡвъ сокро́вище, ꙗ҆́рости ᲂу҆мале́нїе, зерца́ло пред̾ꙋспѣ́ѧнїѧ, ᲂу҆мѣ́ренности ꙗ҆вле́нїе, ᲂу҆строе́нїѧ показа́нїе, бꙋ́дꙋщихъ ѿкрове́нїе, сла́вы зна́менїе. Моли́тва є҆́сть и҆́стиннѡ молѧ́щемꙋсѧ сꙋди́лище и҆ и҆стѧза́лище, и҆ сꙋди́ще гдⷭ҇не пре́жде бꙋ́дꙋщагѡ сꙋди́ща, и҆ па́ки: ничто́же и҆́но є҆́сть моли́тва, ра́звѣ то́чїю мі́ра ви́димагѡ и҆ неви́димагѡ ѿчꙋжде́нїе. И҆ ст҃ы́й ні́лъ: а҆́ще помоли́тисѧ жела́еши, ѿреки́сѧ всѣ́хъ, да всѐ наслѣ́диши. Є҆щѐ: моли́тва є҆́сть восхожде́нїе ᲂу҆ма̀ ко бг҃ꙋ. Є҆щѐ: моли́тва є҆́сть бесѣ́да ᲂу҆ма̀ ко бг҃ꙋ. Є҆щѐ: ꙗ҆́коже хлѣ́бъ пи́ща є҆́сть тѣлесѝ, и҆ добродѣ́тель дꙋшѝ: си́це и҆ дꙋхо́внаѧ моли́тва пи́ща є҆́сть ᲂу҆мꙋ̀. И҆ сїѧ̑ ᲂу҆́бѡ си́це и҆зложи́хомъ. Благовре́менно же є҆́сть ны́нѣ и҆ ѡ҆ тѣле́снѣмъ ᲂу҆ставопи́щїи, по мѣ́рѣ, коли́чествꙋ и҆ ка́чествꙋ сегѡ̀, и҆зложи́ти вкра́тцѣ по си́лѣ.</p>
<p>Глава̀ л҃.</p>
<p><small>Ѡ҆ тѣле́снѣмъ ᲂу҆ставопи́щїи, си́рѣчь ка́кѡ безмо́лвствꙋющемꙋ подоба́етъ пита́тисѧ. </small></p>
<p>Пи́сано є҆́сть: сы́не человѣ́чь, вѣ́сомъ хлѣ́бъ тво́й снѣ́си, и҆ во́дꙋ мѣ́рою пи́ти бꙋ́деши.<footnote lang="cu">І҆езек. гл. д҃, ст. і҃ и҆ а҃і.</footnote> Ꙗ҆́кѡ си́ми дово́льнѣ подвиза́ющїйсѧ по бз҃ѣ мо́жетъ прежива́ти. А҆́ще бо не да́си, по глаго́лющемꙋ и҆з̾ ѻ҆тцє́въ, кро́вь, не прїи́меши дх҃а. Глаго́летъ же и҆ вели́кїй па́ѵелъ: ᲂу҆мерщвлѧ́ю тѣ́ло моѐ и҆ порабоща́ю, да не ка́кѡ и҆ны̑мъ проповѣ́дꙋѧ, са́мъ неключи́мь бꙋ́дꙋ.<footnote lang="cu">а҃ Кор. гл. ѳ҃, ст. к҃з.</footnote> И҆ бж҃е́ственный даві́дъ: кѡлѣ́на моѧ̑ и҆знемого́ста ѿ поста̀, и҆ пло́ть моѧ̀ и҆змѣни́сѧ є҆ле́а <anchor type="page" number="406"/> ра́ди.<footnote lang="cu">Ѱал. р҃и, ст. к҃д.</footnote> И҆ бг҃осло́въ: ничи́мже та́кѡ ѿ всѣ́хъ, ꙗ҆́кѡ ѕлострада́нїемъ бг҃ъ почита́емь быва́етъ, и҆ слеза́мъ человѣколю́бїе воздае́тсѧ. И҆ ст҃ы́й і҆саа́къ: Ꙗ҆́коже ма́ти пече́тсѧ ѡ҆ ча́дѣ: та́кѡ и҆ хрⷭ҇то́съ пече́тсѧ ѡ҆ тѣ́лѣ ѕлостра́ждꙋщагѡ, и҆ близ̾ є҆́сть тѣлесѝ є҆гѡ̀ вы́нꙋ. И҆ па́ки: во чре́вѣ насыще́ннѣ, ра́зꙋма та̑инъ бж҃їихъ нѣ́сть (ѿ н҃и сло́ва). И҆ ꙗ҆́коже послѣ́дꙋютъ слеза́ми сѣ́ющымъ рꙋкоѧ̑ти ра́дованїѧ: та́кѡ послѣ́дꙋетъ ра́дость бг҃а ра́ди ѕлострада́нїю. И҆: блаже́нъ загради́вый себѐ ѿ всѧ́кагѡ сладостра́стїѧ, разлꙋча́ющагѡ є҆гѡ̀ ѿ созда́вшагѡ и҆̀ (ѿ нача́ла ѻ҃є сло́ва). И҆ па́ки: во мно́зѣ вре́мени и҆скꙋша́емь десны́ми и҆ шꙋ́їими, и҆ са́мъ себѐ и҆скꙋси́въ двѣма̀ си́ма ѡ҆́бразы мно́жицею, и҆ прїе́мь ѿ сопроти́вныхъ ра̑ны безчи́слєнны, и҆ сподо́бивсѧ вели́кихъ застꙋпле́нїй сокрове́ннѡ, прїѧ́хъ въ себѣ̀ и҆скꙋ́съ ѿ до́лгихъ лѣ́тъ вре́мени, и҆ и҆скꙋ́сомъ и҆ благода́тїю бж҃їею сїѧ̑ ᲂу҆разꙋмѣ́хъ, ꙗ҆́кѡ ѡ҆снова́нїе всѣ́хъ благи́хъ, и҆ воззва́нїе дꙋшѝ ѿ плѣне́нїѧ вра́жїѧ, и҆ пꙋ́ть къ свѣ́тꙋ ѻ҆́номꙋ и҆ животꙋ̀ ведꙋ́щїй, сꙋ́ть два̀ ѡ҆́браза: є҆́же собра́ти себѐ во є҆ди́но мѣ́сто, и҆ є҆́же при́снѡ пости́тисѧ, си́рѣчь, пра́вило ᲂу҆ста́вити себѣ̀ въ воздержа́нїи чре́ва премꙋ́дрѣ и҆ разꙋ́мнѣ, въ недви́жнѣ сѣда́лищи и҆ непреста́ннѣ ᲂу҆пражне́нїи, и҆ поꙋче́нїи бж҃їи. Ѿсю́дꙋ быва́етъ повинове́нїе чꙋ́вствъ, ѿсю́дꙋ трезвѣ́нїе ᲂу҆ма̀, ѿсю́дꙋ свирѣ̑пыѧ стра̑сти ᲂу҆кроща́ютсѧ, дви̑жимыѧ въ тѣлесѝ, ѿсю́дꙋ кро́тость помыслѡ́въ, ѿсю́дꙋ свѣ̑тлаѧ мы́сли движє́нїѧ, ѿсю́дꙋ тща́нїе къ бж҃е́ствєннымъ дѣлѡ́мъ добродѣ́тели, ѿсю́дꙋ высѡ́каѧ разꙋмѣ̑нїѧ и҆ тѡ́нкаѧ, ѿсю́дꙋ безмѣ̑рныѧ сле́зы, во всѧ́ко вре́мѧ быва́ющыѧ, и҆ сме́рти па́мѧть, ѿсю́дꙋ цѣломꙋ́дрїе ѻ҆́но чи́стое, соверше́ннѣ ѿстоѧ́щее ѿ всѧ́кагѡ мечта́нїѧ и҆скꙋша́ющагѡ мы́сль, ѿсю́дꙋ быстрозрѣ́нїе, и҆ ѻ҆строта̀ ᲂу҆разꙋмѣ́нїѧ дале́че сꙋ́щихъ, ѿсю́дꙋ глꙋбоча̑йшаѧ та́инствєннаѧ разꙋмѣ̑нїѧ, ꙗ҆̀же мы́сль постиза́етъ си́лою бж҃е́ственныхъ слове́съ, и҆ внꙋ́трєннѣйшаѧ движє́нїѧ быва̑ющаѧ въ дꙋшѝ, и҆ разли́чїе, и҆ разсꙋжде́нїе дꙋхѡ́въ ѿ ст҃ы́хъ си́лъ, и҆ и҆́стинныхъ зрѣ́нїй ѿ сꙋ́етныхъ мечта́нїй. Ѿсю́дꙋ стра́хъ <anchor type="page" number="407"/> ѻ҆́нъ пꙋте́й и҆ стє́зь, и҆́же въ пꙋчи́нѣ мы́сли, ѿсѣца́ющїй ᲂу҆ны́нїе и҆ нерадѣ́нїе, и҆ пла́мень ре́вности, попира́ющїй всѧ́кꙋ бѣдꙋ̀, и҆ преходѧ́щїй всѧ́къ стра́хъ, и҆ горѧ́честь ѻ҆́на презира́ющаѧ всѧ́кꙋ по́хоть, и҆ ѿ мы́сли та̑ и҆зглажда́ющаѧ, и҆ забве́нїе сотворѧ́ющаѧ всѧ́кїѧ па́мѧти преходѧ́щихъ со и҆ны́ми: и҆ да вкра́тцѣ рекꙋ̀, ѿсю́дꙋ свобо́да и҆́стиннагѡ человѣ́ка, и҆ ра́дость дꙋшѝ и҆ воскресе́нїе, и҆ со хрⷭ҇то́мъ ᲂу҆покое́нїе въ ца́рствїи небе́снѣмъ. А҆́ще ли же кто̀ вознеради́тъ ѡ҆ двѡю̀ сею̀: то да вѣ́сть, ꙗ҆́кѡ не то́чїю ѿ всѣ́хъ си́хъ предрече́нныхъ ѿтщетѣва́етъ себѐ, но и҆ ѡ҆снова́нїе всѣ́хъ добродѣ́телей коле́блетъ презрѣ́нїемъ двꙋ́хъ си́хъ добродѣ́телей. И҆ ꙗ҆́коже сꙋ́ть сїѧ̑ нача́ло и҆ глава̀ бж҃е́ственнагѡ дѣ́ланїѧ въ дꙋшѝ, и҆ две́рь и҆ пꙋ́ть ко хрⷭ҇тꙋ̀, а҆́ще кто̀ ᲂу҆держи́тъ ты̑ѧ, и҆ въ ни́хъ прете́рпитъ: та́кѡ а҆́ще кто̀ и҆ ѿи́детъ ѿ ни́хъ, и҆ ѿско́читъ ѿ ни́хъ, къ си́ма двѣма̀ сопроти́вныма си̑мъ достиза́етъ: глаго́лю же, є҆́же пари́ти тѣ́ломъ, и҆ чревобѣси́тисѧ беззако́ннѡ, и҆ прѡ́чаѧ. И҆ во и҆ны́хъ: (ст҃а́гѡ і҆саа́ка ѿ ѯ҃ сло́ва) и҆ и҆̀же ᲂу҆̀бо въ нача́лѣхъ свои́хъ ᲂу҆ны́ли и҆ сла́би сꙋ́ть, не то́кмѡ ѿ пѡ́двигъ си́хъ и҆ таковы́хъ, но и҆ ѿ шꙋ́ма ли́ствїѧ древе́снагѡ страша́тсѧ и҆ смꙋща́ютсѧ, и҆ ѿ ма́лыѧ нꙋ́жды, ꙗ҆́же ѿ потре́бы гла́да, и҆ ѿ ма́лыѧ не́мощи побѣжда́ютсѧ, и҆ ѿмета́ютсѧ, и҆ вспѧ́ть возвраща́ютсѧ: и҆́стиннїи же и҆ и҆скꙋ́снїи нижѐ ѿ травы̀ ѕе́лїй насыща́ютсѧ, нижѐ пита́ющесѧ коре́ньми бы́лїй сꙋхи́хъ, пре́жде ᲂу҆законе́ннагѡ часа̀ пи́щи прїе́млютъ чесогѡ̀ вкꙋси́ти: но и҆ ни́зꙋ возлега́ютъ, во и҆знеможе́нїи сꙋ́ще и҆ по́двизѣ тѣлесѐ, и҆ тꙋ́пѡ зрѧ́тъ ѻ҆́чи и҆́хъ ѿ ѕѣ́льнагѡ ѡ҆ѕлобле́нїѧ тѣлесѐ: а҆́ще ли же ѿ таковы́ѧ нꙋ́жды прибли́жатсѧ и҆ къ и҆зше́ствїю ѿ тѣ́ла, нижѐ та́кѡ согласꙋ́ютсѧ побѣжде́ни бы́ти, и҆ па́сти ѿ крѣ́пкагѡ и҆́хъ произволе́нїѧ. Вожделѣва́ютъ бо и҆ жела́ютъ, є҆́же понꙋ́дити себѐ любвѝ ра́ди бж҃їѧ, и҆ трꙋди́тисѧ ѡ҆ добродѣ́тели и҆зволѧ́ютъ, не́жели привре́меннꙋю жи́знь и҆мѣ́ти, и҆ всѧ́кїй поко́й сꙋ́щїй въ не́й. И҆ є҆гда̀ найдꙋ́тъ на ни́хъ и҆скꙋшє́нїѧ, па́че веселѧ́тсѧ, занѐ тѣ́ми соверше́ни быва́ютъ. И҆ нижѐ ѿ ѕлострада́тельныхъ трꙋдѡ́въ, быва́ющихъ въ ни́хъ, сꙋмнѣва́ютсѧ въ любвѝ бж҃їей: но до́ндеже ѿи́дꙋтъ <anchor type="page" number="408"/> ѿ жи́зни, ᲂу҆се́рдствꙋютъ до́блественнѣ прїѧ́ти стꙋжє́нїѧ, и҆ не ѿстꙋпа́ютъ, занѐ тѣ́ми соверше́ни быва́ютъ. Въ си́хъ и҆ таковы́хъ ᲂу҆̀бо и҆ мы̀ ходѧ́ще, є҆ще́ же и҆ повелѣва́ющемꙋ, пꙋте́мъ ца́рскимъ ходѝ, да не ᲂу҆клонѧ́ешисѧ на де́сно, и҆лѝ на лѣ́во, повинꙋ́ющесѧ, и҆ ᲂу҆ста́въ и҆злага́емъ тебѣ̀, и҆ пра́вило сре́дства, и҆́же про́чее се́й и҆́мать и҆ предѣ́лъ.</p>
<p>Глава̀ л҃а.</p>
<p><small>Ка́кѡ подоба́етъ въ понедѣ́льникъ, сре́дꙋ и҆ пѧто́къ, пита́тисѧ подвиза́ющемꙋсѧ.</small></p>
<p>Въ трѝ дни̑ седми́цы, си́рѣчь, понедѣ́льникъ, сре́дꙋ и҆ пѧто́къ, творѝ всегда̀ девѧти́цꙋ, си́рѣчь, ꙗ҆́ждь є҆ди́ною дне́мъ, причаща́ѧсѧ хлѣ́ба ѻ҆́нгїй ше́сть [трѝ ѻ҆смꙋ́хи фꙋ́нта] и҆ ѿ <anchor type="page" number="409"/> сꙋхі́ѧ пи́щи съ воздержа́нїемъ ѿ дово́льства, и҆ воды̀ до трїе́хъ и҆лѝ четыре́хъ ча́шъ, а҆́ще хо́щеши, послѣ́дꙋѧ шестьдесѧ́тъ девѧ́томꙋ пра́вилꙋ ст҃ы́хъ а҆по́стѡлъ, ᲂу҆законѧ́ющемꙋ: а҆́ще кото́рый є҆пⷭ҇кпъ и҆лѝ пресвѵ́теръ, и҆лѝ дїа́конъ, и҆лѝ чте́цъ и҆ пѣве́цъ, ст҃ꙋ́ю четыредесѧ́тницꙋ па́схи не пости́тсѧ, и҆лѝ сре́дꙋ и҆ пѧто́къ, да и҆зверга́етсѧ, ра́звѣ а҆́ще бы не́мощїю тѣле́сною возбранѧ́емь бы́лъ. А҆́ще же простолюди́нъ бꙋ́детъ, да ѿлꙋча́етсѧ (пра́вило ст҃ы́хъ а҆по́стѡлъ ѯ҃ѳ). Понедѣ́льникъ же по́слѣжде бж҃е́ственными ѻ҆тцы̀ пра́вильнѣ ᲂу҆ста́висѧ.</p>
<p>Глава̀ л҃в.</p>
<p><small>Ка́кѡ подоба́етъ пита́тисѧ во вто́рникъ и҆ четверто́къ.</small></p>
<p>Въ два́ же па́ки дни̑, си́рѣчь, во вто́рникъ и҆ четверто́къ, два́жды ꙗ҆́ждь дне́мъ: во вре́мѧ ᲂу҆́бѡ ѻ҆бѣ́да пита́ѧсѧ ѿ хлѣ́ба шестьмѝ ѻ҆́нгїѧми, ѿ варе́нїѧ съ воздержа́нїемъ, и҆ ничесогѡ̀ ѿ сꙋхі́ѧ пи́щи причаща́ѧсѧ, и҆ вїна̀ смѣ́шена съ водо́ю а҆́ще тре́бꙋеши, до трїе́хъ ча́шъ и҆лѝ четыре́хъ: въ ве́черъ же вкꙋша́ѧ хлѣ́ба ѻ҆́нгїй трѝ, и҆ ничесогѡ̀ ѿ сꙋхі́ѧ пи́щи, и҆лѝ нѣ́коегѡ ѻ҆во́щїѧ, вїна́ же съ водо́ю є҆ди́нꙋ ча́шꙋ, и҆лѝ мно́гѡ двѣ̀, жа́ждѣ мно́зѣй ѡ҆держа́щей тѧ̀. Ѕѣлѡ́ бо содѣ́йствꙋетъ жа́жда и҆ во слеза́хъ, сожи́телѧ и҆мꙋ́ща и҆ бдѣ́нїе, ꙗ҆́коже глаго́летъ лѣ́ствичникъ: жа́жда и҆ бдѣ́нїе согнѣто́ша се́рдце, се́рдцꙋ же ᲂу҆гнѣте́нꙋ бы́вшꙋ, и҆стеко́ша во́ды. И҆ ст҃ы́й і҆саа́къ: бг҃а ра́ди вжа́жди, да тѧ̀ напо́лнитъ любвѐ своеѧ̀. А҆́ще же и҆ во два̀ сїѧ̀ дни̑ произволѧ́еши є҆ди́ною ꙗ҆́сти, добрѣ́йше содѣ́еши. Поне́же воздержа́нїе є҆́сть пе́рвое, ма́ти, и҆ ко́рень, и҆ и҆сто́чникъ, и҆ ѡ҆снова́нїе всѣ́хъ до́брыхъ. Глаго́летъ же нѣ́кто и҆ ѿ внѣ́шнихъ: и҆зберѝ житїѐ добрѣ́йше, сла́дкимъ же ѻ҆́ное навыкнове́нїе сотвори́тъ. И҆ вели́кїй васі́лїй: и҆дѣ́же є҆́сть произволе́нїе, та́мѡ возбранѧ́ющее ничто́же є҆́сть. И҆ и҆́нъ ѿ бг҃оно́сныхъ: нача́ло плодоно́сїѧ цвѣ́тъ, и҆ нача́ло дѣ́ѧтельныѧ добродѣ́тели воздержа́нїе. Но сїѧ̑ ᲂу҆́бѡ, мо́жетъ бы́ть, и҆ си̑мъ послѣ̑дꙋющаѧ возмнѧ́тсѧ нѣ̑кїимъ неꙋдѡ́бна, є҆ще́ же, мо́жетъ бы́ть, и҆ невозмѡ́жна. Разсмотрѣва́ѧй же процвѣта́ющее ѿ си́хъ припло́дїе, и҆ ко́ль вели́кꙋ сла́вꙋ и҆зражда́ти ѡ҆быко́ша, взира́ѧй, ᲂу҆дѡ́бна сїѧ̑ сꙋди́ти и҆́мать, и҆ по́мощїю гдⷭ҇а на́шегѡ і҆и҃са хрⷭ҇та̀, и҆ свои́мъ по си́лѣ тща́нїемъ, ᲂу҆дѡ́бнѣйша и҆ словесы̑ и҆ дѣ́лы проповѣ́сть, и҆ ᲂу҆твержде́нїе си́хъ запечатлѣ́ти и҆́мать. Глаго́летъ бо ст҃ы́й і҆саа́къ: хлѣ́бъ просты́й ѿ трапе́зы чи́стагѡ, ѡ҆чища́етъ дꙋ́шꙋ ꙗ҆дꙋ́щагѡ ѿ всѧ́кїѧ стра́сти: и҆ ѿ трапе́зы постѧ́щихсѧ и҆ бдѧ́щихъ и҆ трꙋдѧ́щихсѧ ѡ҆ гдⷭ҇ѣ, прїимѝ себѣ̀ врачьбꙋ̀ жи́зни, и҆ воздви́гни дꙋшѝ твоеѧ̀ ᲂу҆мерщвле́нїе: занѐ возлю́бленный возлежѐ посредѣ̀ и҆́хъ, ѡ҆свѧща́ѧ бра̑шна, и҆ го́ресть ѡ҆ѕлобле́нїѧ и҆́хъ прелага́етъ въ сла́дость свою̀ неисповѣди́мꙋю, дꙋхо́внїи же и҆ небе́снїи слꙋжи́тели є҆гѡ̀ ѡ҆сѣнѧ́ютъ и҆̀хъ (ѿ и҃ сло́ва). И҆, бра̑шна и҆́хъ свѧ̑та, и҆ вонѧ̀ подви́жника сладча́йша, и҆ срѣ́тенїе є҆гѡ̀ весели́тъ сердца̀ разсꙋди́тельныхъ. И҆, прелюбе́зно бг҃ꙋ пребыва́нїе возде́ржника.</p>
<anchor type="page" number="410"/>
<p>Глава̀ л҃г.</p>
<p><small>Ка́кѡ подоба́етъ пита́тисѧ въ сꙋббѡ́тꙋ, и҆ ѡ҆ бдѣ́нїихъ, и҆ ка́кѡ подоба́етъ ꙗ҆́сти во вре́мѧ ѻ҆́ныхъ. </small></p>
<p>Во всѧ́кꙋю же сꙋббѡ́тꙋ, кромѣ̀ вели́кїѧ, подоба́етъ тѝ два́жды ꙗ҆́сти, ꙗ҆́коже пред̾ꙋста́висѧ во вто́рникъ и҆ четверто́къ, и҆ по предѣ́лꙋ свѧще́нныхъ пра̑вилъ, и҆ занѐ подоба́етъ тебѣ̀ во всѣ́хъ всегѡ̀ лѣ́та недѣ́лѧхъ, кромѣ̀ сы́рныѧ, и҆мѣ́ти бдѣ̑нїѧ. А҆́ще ли прилꙋча́етсѧ нѣ́кое бдѣ́нїе влⷣчнихъ вели́кихъ пра̑здникъ, и҆лѝ нѣ́коегѡ ѿ вели́кихъ ст҃ы́хъ, да сотвори́въ ѻ҆́но, ѡ҆ста́виши недѣ́льное. Ѻ҆ба́че а҆́ще и҆ си́це є҆́сть, два́жды ꙗ҆́ждь въ сꙋббѡ́ты. Поле́зно же є҆́сть при́снѡ понꙋжда́тисѧ тебѣ̀ на дѣ́ланїе нощна́гѡ бдѣ́нїѧ. Тѣ́мже и҆ съ наше́дшимъ по слꙋ́чаю междꙋ̀ седми́цею бдѣ́нїемъ, поле́знѣйше тѝ є҆́сть, твори́ти и҆ недѣ́льное, и҆ ве́лїе тебѣ̀ прїѡбрѣ́тенїе послѣ́довати и҆́мать скорѣ́йше: па́че же си́це разве́рзетсѧ ра́нѡ свѣ́тъ тво́й, по рече́нномꙋ, и҆ и҆сцѣлє́нїѧ твоѧ̑ ско́рѡ возсїѧ́ютъ.<footnote lang="cu">И҆са́їи гл. н҃и, ст. и҃.</footnote> Глаго́летъ же и҆ ст҃ы́й і҆саа́къ: коемꙋ́ждо по́двигꙋ проти́вꙋ грѣха̀ и҆ по́хоти, нача́ло є҆́сть трꙋ́дъ бдѣ́нїѧ и҆ поста̀, и҆ па́че же противоподвиза́ющемꙋсѧ къ сꙋ́щемꙋ внꙋ́трь на́съ грѣхꙋ̀. И҆ зна́менїе не́нависти грѣха̀ и҆ по́хоти є҆гѡ̀ ѿ сегѡ̀ зри́тсѧ въ сопротивоподвиза́ющихсѧ къ неви́димой ра́ти се́й: и҆ всѣ̀ почтѝ прило́ги страсте́й ᲂу҆меньша́тисѧ посто́мъ начина́ютъ. И҆ посе́мъ бдѣ́нїе нощно́е споспѣшествꙋ́етъ къ по́двигꙋ. И҆́же во все́мъ животѣ̀ свое́мъ сочета́нїе сꙋпрꙋ́жества сегѡ̀ лю́битъ, се́й дрꙋ́гъ цѣломꙋ́дрїю быва́етъ. Ꙗ҆́коже поко́й чре́ва нача́ло всѣ́хъ ѕѡ́лъ, и҆ разслабле́нїе сна̀ возжиза́ющее по́хоть блꙋда̀: та́кѡ по́стъ и҆ бдѣ́нїе и҆ бо́дрость въ слꙋ́жбѣ бж҃їей, є҆́сть пꙋ́ть бж҃їй ст҃ы́й, и҆ всѧ́кїѧ добродѣ́тели ѡ҆снова́нїе. И҆ па́ки: дꙋшѣ̀ ѡ҆блиста́вшейсѧ па́мѧтїю бж҃їею, и҆ неꙋсы́пнымъ бдѣ́нїемъ но́щь и҆ де́нь, та́мѡ <anchor type="page" number="411"/> созида́етъ гдⷭ҇ь на тве́рди є҆ѧ̀ ѻ҆́блакъ покрыва́ющъ ю҆̀ во днѝ, и҆ свѣ́томъ ѻ҆́гненнымъ ѡ҆зари́тъ но́щь, и҆ и҆звнꙋ́трь мра́ка є҆ѧ̀ свѣ́тъ возсїѧ́етъ. Є҆щѐ: и҆зберѝ себѣ̀ дѣ́ланїе наслажде́нїѧ бдѣ́нїе всегда́шнее, є҆́же въ ноще́хъ, и҆́мже совлеко́шасѧ всѝ ѻ҆тцы̀ ве́тхагѡ человѣ́ка, и҆ сподо́бишасѧ ѡ҆бновле́нїѧ ᲂу҆ма̀. Въ часѣ́хъ си́хъ ѡ҆щꙋща́етъ дꙋша̀ живо́тъ ѻ҆́ный безсме́ртный, и҆ во ѡ҆щꙋще́нїи ѻ҆́нагѡ совлека́етсѧ тьмы̀ страсте́й, и҆ прїе́млетъ дх҃а ст҃а́го. И҆ па́ки: почтѝ дѣ́ланїе бдѣ́нїѧ, да ѡ҆брѧ́щеши ᲂу҆тѣше́нїе въ дꙋшѝ твое́й. Є҆щѐ: да не возмни́ши, ѽ человѣ́че, ꙗ҆́кѡ во всѧ́комъ дѣ́ланїи и҆́ночестѣмъ є҆́сть нѣ́кое пребыва́нїе бо́льше нощна́гѡ бдѣ́нїѧ. И҆ и҆́нока пребыва́юща во бдѣ́нїи, съ разсꙋжде́нїемъ ᲂу҆ма̀, сегѡ̀ да не зри́ши ꙗ҆́кѡ плотоно́сна: чи́на бо а҆́гг҃льскагѡ, ꙗ҆́кѡ вои́стиннꙋ є҆́сть дѣ́ло сїѐ. Є҆щѐ: дꙋша̀, въ се́мъ а҆́гг҃льстѣмъ пребыва́нїи бдѣ́нїѧ трꙋдѧ́щаѧсѧ, ѻ҆́чи херꙋві́мстѣ и҆мѣ́ти бꙋ́детъ, є҆́же вы́нꙋ зрѣ́ти и҆ смотрѣ́ти небе́сное видѣ́нїе. Сїѧ̑ же, си́рѣчь, бдѣ̑нїѧ да соверша́еши въ моли́твѣ, пѣ́нїи и҆ чте́нїи чи́стѣ и҆ непари́тельнѣ, и҆ со ᲂу҆миле́нїемъ, є҆ди́нъ и҆лѝ съ любе́знымъ и҆ є҆диномы́сленнымъ бра́тствомъ. Твори́ же и҆ по всѧ́комъ бдѣ́нїи твое́мъ ма́лое ᲂу҆тѣше́нїе трꙋда̀ ра́ди, ѿ бдѣ́нїѧ бы́вшагѡ, во бра́шнѣхъ же и҆ питїи́хъ на ве́чери: си́рѣчь, ꙗ҆́ждь хлѣ́бъ ѻ҆́нгїй трѝ, и҆ предложе́нїе нѣ́кое сꙋхопи́щно, є҆ли́кѡ тѝ дово́льно є҆́сть. Пі́й и҆ вїна̀ съ водо́ю ча̑ши трѝ. Зри́ же, да не ка́кѡ въ де́нь девѧти́цы и҆мѣ́ѧ бдѣ́нїе, ра́ди бдѣ́нїѧ мо́жетъ бы́ть разрѣши́ши девѧти́цꙋ. И҆́бо сїѐ подоба́етъ сотвори́ти, и҆ ѻ҆́но не ѡ҆ставлѧ́ти: ᲂу҆тѣше́нїе бо по соверше́нїи бдѣ́нїѧ ᲂу҆ста́ви сло́во сїѐ, твори́ти тебѣ̀.</p>
<p>Глава̀ л҃д.</p>
<p>Ка́кѡ подоба́етъ ꙗ҆́сти въ недѣ̑ли, и҆ ѡ҆ и҆ны́хъ нѣ́кїихъ: є҆ще́ же ѡ҆ трꙋдѣ̀ и҆ смире́нїи.</p>
<p>Подо́бнѣ же и҆ во всѧ̑ недѣ̑ли два́жды ꙗ҆́ждь дне́мъ, ꙗ҆́коже и҆ въ сꙋббѡ́ты. Сїе́ же ᲂу҆становле́нїе си́це цѣ́ло да блюде́тсѧ <anchor type="page" number="412"/> кромѣ̀ не́мощи, є҆ще́ же и҆ во дни̑ а҆́ки позво́лєнныѧ и҆ разрѣшє́нныѧ бж҃е́ственными ѻ҆тцы̀ ѿ долговре́меннагѡ навыкнове́нїѧ, и҆ нѣ́кихъ новѣ́йшихъ ви́нъ, бж҃е́ственныхъ глаго́лемъ, и҆лѝ и҆ сопроти́вныхъ. Въ сїѧ̑ бо нижѐ є҆ди́ною ꙗ҆́мы, нижѐ сꙋхꙋ́ю пи́щꙋ ꙗ҆́мы, но ѿ всѣ́хъ потре́бныхъ и҆ незазо́рныхъ, ꙗ҆́кѡ ѕе́лїй вкꙋша́емъ, ѻ҆ба́че съ воздержа́нїемъ и҆ со ᲂу҆ста́вленнымъ коли́чествомъ. При́снѡ бо добрѣ́йше є҆́сть, є҆́же во всѣ́хъ воздержава́тисѧ. Въ тѣле́сныхъ же не́мощехъ, ꙗ҆́коже рѣ́хомъ, без̾ стыдѣ́нїѧ подоба́етъ причаща́тисѧ ѿ всѣ́хъ потре́бныхъ и҆ зако́нныхъ составлѧ́ющихъ тѣ́ло: страстоꙋбі́йцами бо, а҆ не тѣлоꙋбі́йцами бы́ти бж҃е́ственнїи ѻ҆тцы̀ наꙋчи́ша ны̀. Та́кожде подоба́етъ тѝ и҆ ѿ всѣ́хъ ᲂу҆ста́вленныхъ, си́рѣчь, є҆ли̑ка позво́лєна сꙋ́ть чи́нꙋ и҆́ноческомꙋ, ма́лѡ вкꙋша́ти во сла́вꙋ и҆ благодаре́нїе бж҃їе, и҆ ра́ди некиче́нїѧ. Ѿвраща́йсѧ же и҆ и҆зли́шнихъ: скꙋ́дость бо веще́й, ꙗ҆́коже глаго́летъ ст҃ы́й і҆саа́къ, ᲂу҆́читъ человѣ́ка воздержа́нїю не хотѧ́ща и҆ неизволѧ́юща. Поне́же є҆гда̀ и҆з̾ѻби́лїе и҆ ѿра́дꙋ прїи́мемъ си́хъ, не мо́жемъ себѐ ᲂу҆держава́ти. Тѣле́сна поко́ѧ да не возлю́биши: дꙋша́ бо лю́бѧщаѧ бг҃а, по преподо́бномꙋ па́ки і҆саа́кꙋ, въ бз҃ѣ є҆ди́номъ поко́й и҆́мать. Па́че же съ трꙋдо́мъ и҆ ѕлострада́нїемъ, и҆ смире́нность и҆збира́й: трꙋ́дъ бо и҆ смире́нїе, пи́шетъ нѣ́кто ѿ ст҃ы́хъ, стѧжава́ютъ і҆и҃са.</p>
<p>Глава̀ л҃є.</p>
<p><small>Ка́кѡ подоба́етъ пита́тисѧ и҆ во ст҃ы̑ѧ посты̀, и҆ па́че же въ вели́кїй. </small></p>
<p>Ѡ҆ ᲂу҆ставопи́щїи же ра́внѣ и҆ ѡ҆ жи́тельствѣ во ст҃ы̑ѧ посты̀, и҆зли́шно мни́мъ бы́ти, тонкоча́стнѣ и҆ ѻ҆со́бнѣ ска́зовати. Ꙗ҆́коже бо пред̾ѡпредѣли́сѧ соверша́ти тебѣ̀ во дни̑, въ нѧ́же твори́ши девѧти́цы, та́кѡ пра́ведно є҆́сть и҆ во ст҃ы̑ѧ посты̀ дѣ́лати, кромѣ̀ сꙋббѡ́тъ и҆ недѣ́ль. Па́че же, а҆́ще мо́щно є҆́сть, и҆ ѻ҆па́снѣе и҆ тре́звеннѣе: и҆ наипа́че же во ст҃ꙋ́ю и҆ вели́кꙋю четыредесѧ́тницꙋ, <anchor type="page" number="413"/> ꙗ҆́кѡ ѡ҆десѧ́тствованїе сꙋ́щꙋю всегѡ̀ лѣ́та, и҆ по́чєсти подвигѡ́въ влⷣчнимъ. и҆ бж҃е́ственнымъ и҆ свѣтоно́снымъ дне́мъ, побѣди́телємъ ѡ҆ хрⷭ҇тѣ̀ і҆и҃сѣ подаю́щꙋю.</p>
<p>Глава̀ л҃ѕ.</p>
<p><small>Ѡ҆ разсꙋжде́нїи, ꙗ҆́кѡ въ ча́сти, и҆ ꙗ҆́кѡ ᲂу҆мѣ́ренномꙋ дѣ́ланїю цѣны̀ нѣ́сть, и҆ ѡ҆ повинове́нїи. </small></p>
<p>Ѻ҆ба́че и҆ сїѧ̑ и҆ си̑мъ подѡ́бнаѧ подоба́етъ проходи́ти тебѣ̀ со ѻ҆па́снымъ разсꙋжде́нїемъ, къ согла́сїю сꙋгꙋ́багѡ живота̀ и҆ ми́рномꙋ ᲂу҆строе́нїю. Съ премꙋ́дростїю бо, глаго́летъ, зи́ждетсѧ до́мъ, и҆ съ ра́зꙋмомъ и҆сполнѧ́ютсѧ сокрѡ́вища ѿ всѧ́кагѡ бога́тства честна́гѡ и҆ до́брагѡ.<footnote lang="cu">Прит. гл. к҃д, ст. г҃ и҆ д҃.</footnote> Пи́шетъ же и҆ бж҃е́ственный ѳала́ссїй: благоразсꙋ́днаѧ съ ра́зꙋмомъ скꙋ́дость и҆ тѣснота̀, є҆́сть ца́рскїй пꙋ́ть: тѣ́мже безразсꙋ́дное ᲂу҆дрꙋче́нїе и҆лѝ безслове́сное снисхожде́нїе безполє́зна сꙋ́ть, ꙗ҆́кѡ ѻ҆боѧ̑ внѣ̀ ра́зꙋма быва́ютъ. И҆ преподо́бный і҆саа́къ: послѣ́дꙋетъ ѡ҆сла́бѣ ᲂу҆де́съ по́мыслѡвъ и҆зстꙋпле́нїе и҆ смѣше́нїе, и҆ безмѣ́рномꙋ дѣ́ланїю ᲂу҆ны́нїе, и҆ ᲂу҆ны́нїю и҆зстꙋпле́нїе. Ра́знствꙋетъ же и҆зстꙋпле́нїе ѿ и҆зстꙋпле́нїѧ: занѐ пе́рвомꙋ и҆зстꙋпле́нїю послѣ́дꙋетъ бра́нь блꙋда̀. Второ́мꙋ же своегѡ̀ безмо́лвїѧ ѡ҆ставле́нїе, и҆ ѿ мѣ́ста на мѣ́сто прехожде́нїе: ᲂу҆мѣ́ренномꙋ же и҆ притрꙋ́днѣ пребыва́ющемꙋ дѣ́ланїю цѣны̀ нѣ́сть. Си́хъ же ᲂу҆меньше́нїе ᲂу҆множа́етъ сла́сть: безмѣ́рїе же, и҆зстꙋпле́нїе (ѿ ѻ҃а сло́ва). И҆ вели́кїй маѯі́мъ: не всѐ попече́нїе твоѐ ѡ҆ пло́ти и҆мѣ́й, но ѡ҆предѣлѝ є҆́й по си́лѣ ѡ҆бꙋче́нїе. и҆ ве́сь ᲂу҆́мъ на внꙋ́трєннѧѧ преложѝ (д҃ со́тни ѯ҃г глава̀). Тѣле́сное бо ѡ҆бꙋче́нїе вма́лѣ є҆́сть поле́зно, а҆ благоче́стїе на всѐ, и҆ прѡ́чаѧ.<footnote lang="cu">а҃ Тїм. гл. д҃, ст. и҃.</footnote> А҆́ще же нѣ́какѡ ча́шица вѣсова́ѧ пло́ти противовлече́тъ и҆ мꙋчи́тельствꙋетъ, и҆ ѡ҆тѧгчава́етъ ча́шицꙋ дꙋше́внꙋю, къ преклоне́нїѧмъ и҆ движе́нїѧмъ безчи̑ннымъ и҆ дꙋшетли́тєльнымъ низвлека́ющи, ꙗ҆́коже пи́сано є҆́сть: пло́ть похотствꙋ́етъ <anchor type="page" number="414"/> на дꙋ́ха, дꙋ́хъ же на пло́ть:<footnote lang="cu">Гала́т. гл. є҃, ст. з҃і.</footnote> ѻ҆ба́че ты̀ се́ю броздо́ю воздержа́нїѧ ѡ҆бꙋзда́въ, ᲂу҆мертвѝ, доне́лѣже и҆ не хотѧ́щи ᲂу҆добоꙋправлѧ́ема бꙋ́детъ, и҆ повине́тсѧ лꙋ́чшемꙋ, помѧнꙋ́въ вели́кагѡ па́ѵла глаго́лющаго: є҆ли́кѡ внѣ́шнїй на́шъ человѣ́къ тлѣ́етъ, толи́кѡ внꙋ́треннїй ѡ҆бновлѧ́етсѧ по всѧ̑ дни̑.<footnote lang="cu">в҃ Кор. гл. д҃, ст. ѕ҃і.</footnote> И҆ ст҃а́го і҆саа́ка: дава́й са́мъ себѣ̀ ᲂу҆мре́ти въ по́двизѣхъ, а҆ не жи́ти въ нерадѣ́нїи. Не то́чїю бо за вѣ́рꙋ, ꙗ҆́же во хрⷭ҇та̀, прїе́мшїи сме́рть, сꙋ́ть мꙋ́чєницы, но и҆ за соблюде́нїе за́повѣдей є҆гѡ̀ ᲂу҆мира́ющїи. И҆, лꙋ́чше є҆́сть на́мъ сме́рть въ по́двизѣ, не́жели пожи́ти въ прегрѣше́нїи. И҆, пре́жде же всѣ́хъ съ совѣ́томъ и҆ вопроше́нїемъ творѝ всѧ̑ дꙋхо́внагѡ твоегѡ̀ ѻ҆тца̀ ѡ҆ гдⷭ҇ѣ: та́кѡ бо хрⷭ҇то́вою благода́тїю и҆ тѧжелонѡ́снаѧ и҆ горѣнѡ́снаѧ, лє́гка, и҆ ꙗ҆́кѡ по до́лꙋ простира́ющемꙋсѧ по́лю возмнѧ́тсѧ тѝ носи́тисѧ. Но возврати́тисѧ подоба́етъ, ѿѻнꙋ́дꙋже и҆з̾идо́хомъ.</p>
<p>Глава̀ л҃з.</p>
<p><small>Ка́кѡ подоба́етъ подвиза́ющемꙋсѧ преходи́ти, по вкꙋше́нїи, разстоѧ́нїе до за́пада со́лнца: и҆ ꙗ҆́кѡ подоба́етъ вѣ́ровати, по трꙋдѣ̀ и҆ мѣ́рѣ дѣ́ланїѧ на́шегѡ, раздаѧ́нїю бж҃е́ственныхъ дарова́нїй подава́емꙋ бы́ти на́мъ. </small></p>
<p>И҆ по ѻ҆бѣ́дѣ, ꙗ҆́коже подоба́етъ подвиза́ющемꙋсѧ, по бж҃е́ственномꙋ па́ѵлꙋ повелѣва́ющемꙋ: ꙗ҆́кѡ подвиза́ѧйсѧ ѿ всѣ́хъ воздержи́тсѧ,<footnote lang="cu">а҃ Кор. гл. ѳ҃, ст. к҃є.</footnote> чтѝ сѣдѧ̀ трезви́тєльныѧ, наипа́че ѻ҆те́чєскїѧ списа̑нїѧ дово́льнѡ. И҆ ѿто́лѣ поспѝ ча́съ є҆ди́нъ, а҆́ще сꙋ́ть дні́е вели́цы: та́же воста́въ ма́лѡ порꙋкодѣ́льствꙋй, держѧ̀ и҆ моли́твꙋ. По си́хъ же помоли́сѧ, ꙗ҆́коже пред̾ꙋказа́сѧ, почтѝ, поꙋчи́сѧ и҆ потщи́сѧ, да смири́шисѧ, и҆ да и҆́маши себѐ ме́ньша всѣ́хъ человѣ̑къ. Возносѧ́й бо, глаго́летъ, себѐ, смири́тсѧ: смирѧ́ѧй же себѐ, <anchor type="page" number="415"/> вознесе́тсѧ.<footnote lang="cu">Лꙋкѝ гл. и҃і, ст. д҃і.</footnote> И҆, мнѧ́йсѧ стоѧ́ти, да блюде́тсѧ, да не паде́тъ.<footnote lang="cu">а҃ Кор. гл. і҃, ст. в҃і.</footnote> И҆, гдⷭ҇ь гѡ́рдымъ проти́витсѧ, смирє́ннымъ же дае́тъ благода́ть. И҆, нача́ло го́рдости, є҆́же не вѣ́дѣти гдⷭ҇а.<footnote lang="cu">Прит. гл. г҃, ст. л҃д.</footnote> И҆, го́рдїи законопрестꙋпова́хꙋ до ѕѣла̀.<footnote lang="cu">Ѱал. ри҃і, ст. н҃а.</footnote> И҆, не высѡ́каѧ мꙋ́дрствꙋюще, но со смире́нными ходѧ́ще.<footnote lang="cu">Ри́м. гл. в҃і, ст. ѕ҃і.</footnote> Глаго́летъ же и҆ бж҃е́ственный златоꙋ́стъ: Се́й наипа́че є҆́сть вѣ́дый себѐ, и҆́же ничто́же себѐ бы́ти вмѣнѧ́етъ: ничто́же бо та́кѡ бг҃ꙋ любе́зно, ꙗ҆́кѡ є҆́же съ послѣ́дними себѐ чи́слити. И҆ ст҃ы́й і҆саа́къ: смиренномꙋ̑дрымъ ѿкрыва́ютсѧ та̑инства. И҆, и҆дѣ́же и҆сточа́етсѧ смире́нїе, та́мѡ сла́ва бж҃їѧ и҆сточа́етсѧ. И҆, ꙗ҆́кѡ пред̾ благода́тїю тече́тъ смире́нїе, и҆ пред̾ наказа́нїемъ тече́тъ возноше́нїе. И҆ ст҃ы́й варсоно́фїй: а҆́ще вои́стиннꙋ спасти́сѧ хо́щеши, ᲂу҆слы́ши дѣ́ломъ: воздви́гни но́зѣ твоѝ ѿ землѝ, и҆ возведѝ на не́бо ᲂу҆́мъ тво́й, и҆ та́мѡ да бꙋ́детъ поꙋче́нїе твоѐ но́щь и҆ де́нь, и҆ є҆ли́кꙋ и҆́маши си́лꙋ, презри́сѧ, подвиза́ѧсѧ ви́дѣти себѐ ме́ньша всѧ́кагѡ человѣ́ка. Се́й є҆́сть и҆́стинный пꙋ́ть, кромѣ̀ сегѡ̀ и҆на́гѡ нѣ́сть хотѧ́щемꙋ спасти́сѧ ѡ҆ ᲂу҆крѣплѧ́ющемъ є҆гѡ̀ хрⷭ҇тѣ̀. Хотѧ́й да тече́тъ, ꙗ҆́кѡ да пости́гнетъ. Свидѣ́тельствꙋю пред̾ бг҃омъ живы́мъ и҆ хотѧ́щимъ жи́знь вѣ́чнꙋю дарова́ти всѧ́комꙋ хотѧ́щемꙋ. И҆ лѣ́ствичникъ: не пости́хсѧ, не бдѣ́хъ, не на землѝ лежа́хъ, но смири́хсѧ, и҆ спасѐ мѧ̀ гдⷭ҇ь вско́рѣ (ѿ к҃є степе́ни), держѧ̀ пре́жде всегѡ̀ и҆на́гѡ и҆ невмѣнѧ́емость, ꙗ҆́коже глаго́летъ ст҃ы́й варсоно́фїй: ꙗ҆́кѡ є҆́же без̾ попече́нїѧ бы́ти ѡ҆ всѧ́кїѧ ве́щи, сотвори́тъ прибли́житисѧ ко гра́дꙋ, и҆ є҆́же не вмѣни́тисѧ въ человѣ́цѣхъ, сотвори́тъ тѧ̀ всели́тисѧ во гра́дѣ: и҆ є҆́же ᲂу҆мре́ти ѿ всѧ́кагѡ человѣ́ка, сотвори́тъ тѧ̀ наслѣ́дствовати гра́дъ и҆ сокрѡ́вища. И҆ а҆́ще спасти́сѧ хо́щеши, невмѣ́нность держѝ, и҆ тецы̀ къ предлежа́щемꙋ. Є҆́сть же па́ки невмѣ́нность, по сло́вꙋ ᲂу҆ченика̀ сегѡ̀ ст҃а́гѡ преподо́бнагѡ і҆ѡа́нна, є҆́же не сравни́ти себѐ съ нѣ́кїимъ, и҆ є҆́же не рещѝ ѡ҆ до́брѣ дѣ́лѣ, ꙗ҆́кѡ и҆ а҆́зъ сїѐ сотвори́хъ. Та́же па́ки сѣ́дъ помоли́сѧ чи́стѣ и҆ непари́тельнѣ, до́ндеже пости́гнетъ ве́черъ, и҆ та́кѡ по́й ѻ҆бы́чнꙋю <anchor type="page" number="416"/> вече́рню, и҆ сотворѝ ѿпꙋ́стъ, ѿ чи́ста се́рдца вѣ́рꙋѧ, по трꙋдꙋ̀ и҆ болѣ́зни, ꙗ҆́же ѡ҆ добродѣ́тели, и҆ по мѣ́рѣ дѣ́ланїѧ на́шегѡ, и҆ раздаѧ́нїю дарѡ́въ и҆ по́честей, и҆ возпроповѣ́данїю и҆ ᲂу҆тѣше́нїю ѿ бг҃а подаѧ́тисѧ на́мъ, ꙗ҆́коже глаго́летъ бж҃е́ственный ѱалмопѣ́вецъ: по мно́жествꙋ болѣ́зней мои́хъ въ се́рдцѣ мое́мъ, ᲂу҆тѣшє́нїѧ твоѧ̑ возвесели́ша дꙋ́шꙋ мою̀.<footnote lang="cu">Ѱал. ч҃г, ст. ѳ҃і.</footnote> И҆ спаси́тель: прїиди́те ко мнѣ̀ всѝ трꙋжда́ющїисѧ и҆ ѡ҆бремене́инїи, и҆ а҆́зъ ᲂу҆поко́ю вы̀.<footnote lang="cu">Матѳ. гл. а҃і, ст. к҃и.</footnote> И҆ вели́кїй па́ѵелъ: поне́же со хрⷭ҇то́мъ стра́ждемъ, да и҆ съ ни́мъ просла́вимсѧ. Непщꙋ́ю бо, ꙗ҆́кѡ недостѡ́йны стра̑сти ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ въ на́съ.<footnote lang="cu">Ри́м. гл. и҃, ст. з҃і и҆ и҃і.</footnote> Глаго́летъ же и҆ премꙋ́дрый въ бж҃е́ственныхъ маѯі́мъ: вина̀ бы́ти глаго́летсѧ раздаѧ́нїѧ бж҃е́ственныхъ бла̑гъ мѣ́ра вѣ́ры когѡ́ждо. Ꙗ҆́коже бо вѣ́рꙋемъ, таково̀ и҆ подаѧ́нїе ᲂу҆се́рдїѧ къ дѣ́ланїю и҆́мамы. Дѣ́лаѧй ᲂу҆́бѡ по ра́венствꙋ дѣѧ́нїѧ, показꙋ́етъ мѣ́рꙋ вѣ́ры, прїе́млѧ, ꙗ҆́коже вѣ́рова, мѣ́рꙋ благода́ти: не дѣ́лаѧй же по ра́венствꙋ недѣѧ́нїѧ, показꙋ́етъ мѣ́рꙋ невѣ́рїѧ, прїе́млѧ, ꙗ҆́коже не вѣ́рова, лише́нїе благода́ти. Тѣ́мже ѕлѣ̀ твори́тъ зави́стный, зави́дѧ и҆справлѧ́ющымъ, въ є҆гѡ̀ вла́сти ꙗ҆́вѣ, а҆ не во и҆но́гѡ сꙋ́щꙋ и҆збра́нїю тогѡ̀, є҆́же вѣ́ровати и҆ дѣ́ѧти, и҆ по мѣ́рѣ вѣ́ры грѧдꙋ́щꙋю внꙋ́трь прїѧ́ти благода́ть. И҆ ѿ дꙋшѝ просѧ̀ пребы́ти про́чїемꙋ вре́мени на́шемꙋ, и҆ са́мой же кончи́нѣ живота̀ хрїстїа́нстѣй, безболѣ́зненной, непосты́дной, ми́рной, и҆ къ си̑мъ возда́ти на́мъ до́брый ѿвѣ́тъ, стоѧ́щымъ на стра́шнѣмъ сꙋди́щи гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀.</p>
<p>Глава̀ л҃и.</p>
<p><small>Ꙗ҆́кѡ чи́стаѧ моли́тва бо́льша всѧ́кагѡ дѣ́ланїѧ є҆́сть.</small></p>
<p>При пока́занномъ же и҆ сїѐ вѣ́ждь, бра́те, ꙗ҆́кѡ всѧ́кое хꙋдо́жество и҆ всѧ́кое пра́вило, а҆́ще же хо́щеши, и҆ дѣ́ѧнїе разли́чно, <anchor type="page" number="417"/> за є҆́же немощѝ на́мъ є҆щѐ въ се́рдцѣ чи́стѣ и҆ непари́тельнѣ моли́тисѧ, та́кѡ и҆з̾ѡбрази́сѧ, и҆ пра́вильнѣ ᲂу҆ста́висѧ. Поне́же семꙋ̀, благоволе́нїемъ и҆ благода́тїю гдⷭ҇а на́шегѡ і҆и҃са хрⷭ҇та̀, соверши́вшꙋсѧ, мнѡ́гаѧ и҆ разли̑чнаѧ, и҆ раздѣлѧ́ющаѧ ѡ҆ста́вльше съ є҆ди́нымъ и҆ є҆ди́нственнымъ и҆ соедини́тельнымъ непосре́дственнѡ па́че сло́ва соединѧ́емсѧ, ꙗ҆́коже рече́сѧ сла́внымъ бг҃осло́вомъ: бг҃ъ богѡ́мъ соединѧ́емь же и҆ познава́емь, є҆́же є҆́сть сꙋще́ственное ст҃ы́мъ дх҃омъ въ се́рдцѣ ѡ҆сїѧ́нїе, є҆́же ражда́етсѧ, ꙗ҆́коже рече́сѧ, ѿ помѧнꙋ́тыѧ чи́стыѧ и҆ непари́тельныѧ серде́чныѧ моли́твы. Рѣ́дко же є҆́сть сїѐ, и҆ є҆два̀ є҆ди́нъ ѿ ты́сѧщи є҆́сть сподо́бивыйсѧ хрⷭ҇то́вою благода́тїю пред̾ꙋспѣ́ти въ сїѐ ᲂу҆строе́нїе. А҆ є҆́же и҆ сїѐ преплы́ти, и҆ дꙋхо́вныѧ сподо́битисѧ моли́твы, и҆ полꙋчи́ти ѿкрове́нїе та́инствъ бꙋ́дꙋщагѡ вѣ́ка, ѕѣлѡ̀ ма́лѣхъ є҆́сть, и҆ є҆два̀ въ ро́дѣхъ и҆ ро́дѣхъ ѡ҆брѣта́ющихсѧ, благоволе́нїемъ благода́ти, ꙗ҆́коже пи́шетъ ст҃ы́й і҆саа́къ: Ꙗ҆́коже є҆два̀ ѿ тє́мъ человѣ̑къ є҆ди́нъ ѡ҆брѣта́етсѧ и҆спо́лнивый за́пѡвѣди и҆ закѡ́ннаѧ нѣ́коликѡ недоста́точнѣ, и҆ дости́гшїй въ чистотꙋ̀ дꙋшѝ: та́кѡ є҆ди́нъ ѿ ты́сѧщи ѡ҆брѣта́етсѧ сподо́бивыйсѧ доспѣ́ти со мно́гимъ ѡ҆хране́нїемъ въ чи́стꙋю моли́твꙋ, и҆ расто́ргнꙋти се́й предѣ́лъ, и҆ полꙋчи́ти ѻ҆́ное та́инство. Поне́же мно́зи чи́стыѧ моли́твы ника́коже сподо́бишасѧ, но ма́ли: къ та́инствꙋ же ѻ҆́номꙋ, є҆́же по ѻ҆́нѣй, и҆ превы́ше доспѣ́вый, є҆два̀ ѡ҆брѣта́етсѧ въ ро́дѣ и҆ ро́дѣ, благода́тїю хрⷭ҇то́вою. И҆ по ма́лѣхъ: и҆ а҆́ще съ чистото́ю є҆два̀ кто̀ мо́литсѧ, что̀ рече́мъ ѡ҆ дꙋхо́внѣй моли́твѣ; всѧ́каѧ же дꙋхо́внаѧ моли́тва, по сло́вꙋ є҆гѡ̀ па́ки, движе́нїѧ свободи́сѧ, а҆ преклонѧ́ющаѧсѧ под̾ дꙋхо́вною є҆́сть. Тѣ́мже и҆ ты̀, а҆́ще хо́щеши таковы́хъ но́выхъ та́инствъ дѣ́ломъ и҆ ве́щїю, си́рѣчь, самѣ́мъ тѣ́мъ и҆скꙋ́сомъ ѡ҆ хрⷭ҇тѣ̀ і҆и҃сѣ сподо́битисѧ, во всѧ́комъ вре́мени и҆ во всѧ́комъ часѣ̀ и҆ дѣ́ланїи твое́мъ тщи́сѧ дости́гнꙋти, во є҆́же моли́тисѧ въ се́рдцѣ чи́стѡ и҆ непари́тельнѡ: да та́кѡ, ꙗ҆́кѡ ѿ младе́нца ссꙋ́ща, пред̾ꙋспѣ́еши въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва, и҆ съ вѣ́рнымъ строи́телемъ и҆ мꙋ́дрымъ, блаже́нство и҆ воспроповѣ́данїе полꙋ́чиши, ꙗ҆́кѡ ᲂу҆строева́ѧ <anchor type="page" number="418"/> на сꙋдѣ̑ словеса̀ твоѧ̑, си́рѣчь по ра́зꙋмꙋ жи́тельствꙋѧ, тѣ́мже и҆ не подви́жешисѧ въ вѣ́къ.<footnote lang="cu">Ѱал. ра҃і, ст. є҃.</footnote> Ꙗ҆́коже ѡ҆ се́мъ пи́шетъ ст҃ы́й фїлїмѡ́нъ си́це: бра́те, а҆́ще въ нощѝ, а҆́ще во днѝ сподо́битъ тѧ̀ бг҃ъ чи́стѣ ᲂу҆мо́мъ помоли́тисѧ наразвле́ченнѡ, да не во́нмеши пра́вилꙋ своемꙋ̀: но є҆ли́ка тѝ є҆́сть си́ла, простира́йсѧ прилѣплѧ́тисѧ бг҃ови, и҆ то́й просвѣти́тъ се́рдце твоѐ въ дѣ́ланїи дꙋхо́внѣмъ. И҆ нѣ́кто ѿ бг҃омꙋ́дрыхъ: А҆́ще хо́щеши въ тѣ́лѣ, ꙗ҆́кѡ безтѣле́сенъ бг҃ꙋ слꙋжи́ти, моли́твꙋ непреста́ннꙋ стѧжѝ та́йнѡ въ се́рдцѣ твое́мъ, и҆ быва́етъ пре́жде сме́рти дꙋша̀ твоѧ̀ ꙗ҆́кѡ а҆́гг҃лъ. Си̑мъ согла̑сна пи́шетъ и҆ ст҃ы́й і҆саа́къ: Вопроше́нъ бо бы́въ ѿ нѣ́коегѡ, что̀ ѡ҆бде́ржитъ всѣ̀ трꙋды̀ дѣ́ла сегѡ̀, си́рѣчь безмо́лвїѧ, да дости́гшїй въ ѻ҆́ное ᲂу҆разꙋмѣ́етъ, ꙗ҆́кѡ соверше́нства жи́тельства дости́же; ѿвѣща̀ си́це: є҆гда̀ кто̀ сподо́битсѧ пребыва́нїѧ моли́твы. Є҆гда́ бо дости́гнетъ сегѡ̀, къ концꙋ̀ всѣ́хъ добродѣ́телей доспѣ̀, и҆ про́чее жили́ще ст҃а́гѡ дх҃а бы́сть. А҆́ще бо кто̀ благода́ти ᲂу҆тѣ́шителевы и҆звѣ́стнѡ не прїѧ́тъ, пребыва́нїе сеѧ̀ моли́твы соверши́ти со ѿра́дою не мо́жетъ: дꙋ́хъ бо, глаго́летъ, є҆гда̀ всели́тсѧ въ кого̀ ѿ человѣ̑къ, не престае́тъ ѿ моли́твы: са́мъ бо дꙋ́хъ при́снѡ мо́литсѧ. Тогда̀, нижѐ внегда̀ спа́ти є҆мꙋ̀, нижѐ во бдѣ́нїи, моли́тва сїѧ̀ ѿ дꙋшѝ сегѡ̀ пресѣца́етсѧ. Но а҆́ще ꙗ҆́стъ, а҆́ще пїе́тъ, а҆́ще и҆ спи́тъ, а҆́ще что̀ и҆ дѣ́лаетъ, да́же и҆ во глꙋбо́цѣ снѣ̀, благовѡ́нїѧ и҆ пары̀ моли́твєнныѧ въ се́рдцѣ є҆гѡ̀ восхо́дѧтъ без̾ трꙋда̀. И҆ разлꙋче́нїѧ тогда̀ моли́тва сїѧ̀ не и҆́мать: но во всѧ̑ часы̀ є҆гѡ̀, а҆́ще и҆ ᲂу҆мо́лкнетъ ѻ҆на̀ внѣꙋ́дꙋ є҆гѡ̀, но ᲂу҆̀бо па́ки та́ѧжде слꙋ́житъ въ не́мъ та́йнѡ. Молча́нїе бо чи́стыхъ, моли́твꙋ глаго́летъ нѣ́кто ѿ хрⷭ҇тоно́сныхъ, поне́же по́мыслы и҆́хъ бж҃е́ствєннаѧ движє́нїѧ сꙋ́ть, движє́нїѧ же чи́стагѡ се́рдца и҆ мы́сли, сꙋ́ть гла́си кро́тцы, и҆́миже та́йнѡ та́йномꙋ пою́тъ. И҆ и҆́ни мно́зи ѿ бг҃оно́сныхъ ѿ благода́ти са́мымъ и҆скꙋ́сомъ тайнонаꙋча́еми сꙋ́ще, мнѡ́жайшаѧ такова̑ѧ чꙋдесѐ достѡ́йнаѧ и҆зложи́ша, ꙗ҆̀же долготы̀ ра́ди сло́ва ѡ҆ста́вихомъ.</p>
<anchor type="page" number="419"/>
<p>Глава̀ л҃ѳ.</p>
<p><small>Ѡ҆ коли́чествѣ колѣнопреклоне́нїй въ нощеде́нствїи. </small></p>
<p>Ѡ҆ коли́чествѣ же колѣнопреклоне́нїй, три́ста вѣ́мы бы́ти число́мъ ᲂу҆ста́вленныхъ бж҃е́ственными ѻ҆тцы̀ на́шими, ꙗ҆̀же до́лжни є҆смы̀ и҆ твори́ти въ ко́еждо нощеде́нство пѧтѝ дне́й седми́цы. И҆́бо во всѧ́кꙋю сꙋббѡ́тꙋ и҆ всѧ́кꙋю недѣ́лю, є҆щѐ и҆ во и҆ны̑ѧ ѿ ѻ҆бы́чаѧ ѡ҆зна́чєнныѧ дни̑, ктомꙋ́же и҆ седми̑цы по нѣ̑кимъ та́инствєннымъ и҆ сокровє́ннымъ вина́мъ преста́тїе ѿ си́хъ и҆мѣ́ти повелѣ́но є҆́сть на́мъ. Ѻ҆ба́че сꙋ́ть нѣ́цыи превосходѧ́щїи сїѐ число̀, нѣ́цыи же и҆ ѡ҆скꙋдѣва́ющїи, ка́ждый, ꙗ҆́коже и҆́мать си́лꙋ и҆ произволе́нїе. И҆ ты̀ ᲂу҆́бѡ, є҆́же по си́лѣ творѝ. Тѣ́мже блаже́нъ вои́стиннꙋ, и҆ блаже́нъ мно́жицею, и҆́же на всѧ̑, ꙗ҆̀же по бг҃ꙋ, всегда̀ понꙋжда́етъ себѐ. Нꙋ́ждно бо є҆́сть ца́рствїе небе́сное, и҆ нꙋ̑ждницы восхища́ютъ є҆̀.<footnote lang="cu">Матѳ. гл. а҃і, ст. в҃і.</footnote></p>
<p>Глава̀ м҃.</p>
<p><small>Ꙗ҆́кѡ не то́кмѡ, ꙗ҆́коже предрече́сѧ, по по́двигꙋ и҆ мѣ́рѣ дѣ́ланїѧ на́шегѡ раздаѧ́нїе бж҃е́ственныхъ дарѡ́въ подава́етсѧ, но и҆ по нра́вꙋ, и҆ прили́чности, и҆ вѣ́рѣ, и҆ сꙋ́щемꙋ въ на́съ ᲂу҆строе́нїю є҆сте́ственномꙋ.</small></p>
<p>И҆ сїѐ ᲂу҆̀бо вѣ́дѣти подоба́етъ, ꙗ҆́кѡ не то́кмѡ, ꙗ҆́коже предреко́хомъ, по по́двигꙋ и҆ мѣ́рѣ дѣ́ланїѧ на́шегѡ раздаѧ́нїе бж҃е́ственныхъ дарѡ́въ подава́етсѧ на́мъ, но и҆ по навыкнове́нїю жи́тельства сегѡ̀, и҆ прили́чности, є҆ще́ же и҆ по вѣ́рѣ на́шей къ предлежа́щымъ, и҆ прили́чнѣ сꙋ́щемꙋ въ на́съ ᲂу҆строе́нїю є҆сте́твенномꙋ. И҆ глаго́летъ ст҃ы́й маѯі́мъ: ᲂу҆́мъ, премꙋ́дрости є҆́сть <anchor type="page" number="420"/> ѻ҆рꙋ́дїе: слове́сность, ра́зꙋма: є҆сте́ственное во ѻ҆бою̀ и҆звѣще́нїе, составлѧ́емыѧ во ѻ҆бою̀ вѣ́ры: дарова̑нїѧ же и҆сцѣле́нїй, є҆сте́ственное человѣколю́бїе. Всѧ́ко бо бж҃е́ственное дарова́нїе прили́чно въ на́съ и҆́мать, и҆ присвоѧ́емо, ꙗ҆́коже си́лꙋ, и҆лѝ навыкнове́нїе, и҆лѝ ᲂу҆строе́нїе, ѻ҆рꙋ́дїе прїѧ́тельное. Си́рѣчь: и҆́же ᲂу҆́мъ всѧ́кихъ чꙋ́вственныхъ мечта́нїй чи́стъ сотвори́вый, прїе́млетъ премꙋ́дрость: слове́сность же, врожде́нныхъ страсте́й, ꙗ҆́рости, глаго́лю, и҆ по́хоти, влады́кою поста́вивый, прїе́млетъ ра́зꙋмъ: непоколеби́мое же во ᲂу҆мѣ̀ и҆ слове́сности ѡ҆ бз҃ѣ и҆звѣще́нїе и҆мѣ́ѧй, прїе́млетъ вѣ́рꙋ, всѧ̑ могꙋ́щꙋю: є҆сте́ственное же и҆спра́вивый человѣколю́бїе, по соверше́ннѣмъ ᲂу҆бїе́нїи самолю́бїѧ, дарова̑нїѧ и҆сцѣле́нїй прїе́млетъ, и҆ сїѧ̑ ᲂу҆̀бо си́це. Зри́ же, да никто́же вѣ́сть дѣ́ло твоѐ кромѣ̀ настоѧ́телѧ и҆ наставлѧ́ющагѡ тебѐ, молѧ́сѧ и҆ ѡ҆ на́съ недосто́йныхъ, глаго́лющихъ ᲂу҆́бѡ, не творѧ́щихъ же что̀ бла́го, да сподо́бимсѧ твори́ти пе́рвѣе бг҃оꙋгѡ́днаѧ, та́же и҆ дрꙋги̑мъ глаго́лати и҆ совѣ́товати. И҆́же бо сотвори́тъ и҆ наꙋчи́тъ, по бж҃е́ственномꙋ словесѝ, се́й ве́лїй нарече́тсѧ.<footnote lang="cu">Матѳ. гл. є҃, ст. ѳ҃і.</footnote> Тебе́ же па́ки вседержи́тель, и҆ всеще́дрый гдⷭ҇ь да ᲂу҆крѣпи́тъ и҆ благопоспѣши́тъ, сїѧ̑ слы́шати разꙋ́мнѡ, и҆ твори́ти ѧ҆̀ со всѧ́кимъ жела́нїемъ. Не слы́шателїе бо зако́на пра́ведни пред̾ бг҃омъ, по бж҃е́ственномꙋ па́ѵлꙋ, но творцы̀.<footnote lang="cu">Ри́м. гл. в҃, ст. г҃і.</footnote> И҆ да наста́витъ на всѧ́ко дѣ́ло благо́е и҆ спаси́тельное, и҆ на предлежа́щее ᲂу҆́мное, и҆ свѧще́нное дѣ́ланїе рꙋкоповеде́тъ дх҃омъ, моли́твами ст҃ы́хъ, а҆ми́нь. Но поне́же предглаго́ласѧ на́ми ѡ҆ разсꙋжде́нїи ма́ло нѣ́что дѣ́ѧтельнѣмъ, благовре́менно є҆́сть ны́нѣ и҆ ѡ҆ всеѻ́бщемъ и҆ соверше́ннѣмъ разсꙋжде́нїи, по си́лѣ вкра́тцѣ предложи́ти. Поне́же сїѐ и҆ бо́льше є҆́сть всѣ́хъ добродѣ́телей, по свидѣ́тельствꙋ сла́вныхъ на́шихъ ѻ҆тцє́въ.</p>
<anchor type="page" number="421"/>
<p>Глава̀ м҃а.</p>
<p><small>Ѡ҆ всеѻ́бщемъ и҆ соверше́ннѣйшемъ разсꙋжде́нїи, и҆ кто̀ є҆́сть проти́вꙋ є҆стества̀, и҆ пло́тски живѧ́й: и҆ кто̀ по є҆стествꙋ̀ и҆ дꙋше́внѣ: и҆ кто̀ превы́шше є҆стества̀ и҆ дꙋхо́внѣ жи́тельствꙋѧй.</small></p>
<p>Пло́тски и҆ проти́вꙋ є҆стества̀ живѧ́й и҆ жи́тельствꙋѧй, се́й свою̀ разсꙋди́тельность всеконе́чнѡ погꙋбѝ, а҆ и҆́же ѕлы́хъ ᲂу҆дале́нїе сотвори́вый, нача́ло же положи́вый, є҆́же твори́ти благо́е, ꙗ҆́коже пи́сано є҆́сть: Оу҆клони́сѧ ѿ ѕла̀, и҆ сотворѝ бла́го,<footnote lang="cu">Ѱал. л҃г, ст. є҃і.</footnote> се́й ꙗ҆́кѡ новонача́льный, и҆ ᲂу҆́хо прилага́ѧй ко ᲂу҆че́нїю, ма́лѡ нѣ́какѡ приница́етъ къ чꙋ́вствꙋ нѣ́коемꙋ разсꙋжде́нїѧ, и҆ новонача́льнꙋ подоба́ющемꙋ. А҆ и҆́же по є҆стествꙋ̀ и҆ дꙋше́внѣ, ꙗ҆́кѡ мы́слїю дѣ́йствꙋѧй, и҆ по ра́зꙋмꙋ пожи́въ, и҆́же и҆ сре́денъ нарица́етсѧ, се́й по мѣ́рѣ свое́й зри́тъ и҆ разсꙋжда́етъ ꙗ҆̀же ѡ҆ себѣ̀, и҆ ꙗ҆̀же подо́бныхъ себѣ̀. Превы́шше же є҆стества̀ и҆ дꙋхо́внѣ жи́тельствꙋѧй, се́й ꙗ҆́кѡ превозше́дый встра́ственный и҆ новонача́льный и҆ сре́днїй предѣ́лъ, и҆ хрⷭ҇то́вою благода́тїю пред̾ꙋспѣ́вый въ соверше́нство, си́рѣчь въ сꙋще́ственное просвѣще́нїе, и҆ соверше́ннѣйшее разсꙋжде́нїе: зри́тъ себѐ и҆ разсꙋжда́етъ ꙗ҆снѣ́йше: тѣ́мже и҆ всѣ́хъ зри́тъ, и҆ разсꙋжда́етъ чи́стѣ, а҆ са́мъ то́й ни ѿ є҆ди́нагѡ, а҆́ще и҆ зри́тсѧ, зри́мь и҆ разсꙋжда́емь, є҆ще́ же и҆ востѧзꙋ́емь, ꙗ҆́кѡ дꙋхо́венъ сы́й вои́стиннꙋ, и҆ нарица́емь, не ха́ртїею и҆ черни́ломъ, но дѣѧ́нїемъ и҆ благода́тїю, ꙗ҆́коже глаго́летъ бж҃е́ственный а҆пⷭ҇лъ: ꙗ҆́кѡ дх҃о́вный востѧзꙋ́етъ ᲂу҆́бѡ всѧ̑, а҆ са́мъ то́й ни ѿ є҆ди́нагѡ востѧзꙋ́етсѧ.<footnote lang="cu">а҃ Кор. гл. в҃, ст. є҃і.</footnote></p>
<anchor type="page" number="422"/>
<p>Глава̀ м҃в.</p>
<p><small>Є҆щѐ ѡ҆ разсꙋжде́нїи, ꙗ҆́кѡ во ѡ҆́бразѣ.</small></p>
<p>Ѿ си́хъ ѻ҆́въ ᲂу҆́бѡ подо́бенъ є҆́сть, ꙗ҆́кѡ въ нощѝ глꙋбо́цѣй и҆ сꙋмра́чнѣмъ темномѣ́сѧчїи ходѧ́щемꙋ. Тѣ́мже и҆ во ѡ҆сѧза́емѣй тьмѣ̀ ѻ҆́крестъ заблꙋжда́ѧ и҆ помрача́ѧсѧ, не то́кмѡ самогѡ̀ себѐ не зри́тъ и҆ не разсꙋжда́етъ, но нижѐ ка́мѡ и҆́детъ и҆ хо́дитъ, ꙗ҆́коже глаго́летъ сп҃си́тель: ходѧ́й во тьмѣ̀ не вѣ́сть, ка́мѡ и҆́детъ.<footnote lang="cu">І҆ѡа́н. гл. в҃і, ст. л҃є.</footnote> Ѻ҆́въ же подо́бенъ є҆́сть ходѧ́щемꙋ въ нощѝ ве́дреннѣй, ѕвѣзда́ми ѡ҆зарѧ́емѣй: тѣ́мже и҆ ѕвѣ́здными блиста́нїѧми ма́лѡ нѣ́какѡ ѡ҆зарѧ́емь, пома́лꙋ стꙋпа́етъ, претыка́ѧ но́зѣ мно́жицею ѡ҆ ка́менїе неразсꙋжде́нїѧ, и҆ терпѧ̀ приражє́нїѧ. Се́й ᲂу҆́бѡ ма́лѡ нѣ́что и҆ самаго̀ себѐ зри́тъ и҆ разсꙋжда́етъ, а҆́ки въ сѣ́ни, ꙗ҆́коже пи́сано є҆́сть: воста́ни спѧ́й, и҆ воскреснѝ ѿ ме́ртвыхъ, и҆ ѡ҆свѣти́тъ тѧ̀ хрⷭ҇то́съ.<footnote lang="cu">Є҆фес. гл. є҃, ст. д҃і.</footnote> Ѻ҆́въ же подо́бенъ є҆́сть ходѧ́щемꙋ въ нощѝ вселꙋ́ннѣй и҆ ти́хой, тѣ́мже и҆ лꙋ́ннымъ свѣ́томъ ᲂу҆правлѧ́емь, незаблꙋ́днѣе ше́ствꙋетъ, и҆ на прє́днѧѧ грѧде́тъ: зри́тъ же самаго̀ себѐ, ꙗ҆́кѡ въ зерца́лѣ, и҆ разсꙋжда́етъ, и҆ подо́бнѣ вкꙋ́пѣ ше́ствꙋющыѧ съ ни́мъ, ꙗ҆́коже рече́сѧ: До́брѣ творитѐ, зако́нꙋ, си́рѣчь, внима́юще, ꙗ҆́коже свѣти́лꙋ сїѧ́ющꙋ въ тѣ́мнѣмъ мѣ́стѣ, до́ндеже де́нь ѡ҆зари́тъ, и҆ денни́ца возсїѧ́етъ въ сердца́хъ ва́шихъ.<footnote lang="cu">в҃ Петр. гл. а҃, ст. ѳ҃і.</footnote> Ѻ҆́въ же подо́бенъ є҆́сть ходѧ́щемꙋ въ полꙋ́дни постоѧ́ннѣмъ и҆ чистѣ́йшемъ, со́лнечными лꙋча́ми ꙗ҆́сными просвѣща́емѣмъ. Тѣ́мже таковы́й и҆ самого̀ себѐ чи́стѣ зри́тъ при со́лнечномъ свѣ́тѣ и҆ разсꙋжда́етъ, и҆ мно́гихъ востѧзꙋ́етъ, па́че же и҆ всѣ́хъ, по бж҃е́ственномꙋ а҆пⷭ҇лꙋ:<footnote lang="cu">в҃ Кор. гл. в҃, ст. є҃і.</footnote> є҆ще́ же и҆ всѧ̑ приключа̑ющаѧсѧ въ себѣ̀ зри́тъ ꙗ҆́вѣ какова́либо и҆ ка́кѡлибо, не заблꙋ́днѡ и҆ са́мъ ше́ствꙋѧ, и҆ послѣ́дꙋющыѧ є҆мꙋ̀ без̾ претыка́нїѧ пꙋтеводѧ̀ ко и҆́стинномꙋ свѣ́тꙋ, и҆ животꙋ̀, и҆ и҆́стинѣ, ѡ҆ ни́хже пи́сано є҆́сть: <anchor type="page" number="423"/> Вы̀ є҆стѐ свѣ́тъ мі́ра.<footnote lang="cu">Матѳ. гл. є҃, ст. д҃і.</footnote> Глаго́летъ и҆ бж҃е́ственный па́ѵелъ: бг҃ъ рекі́й и҆з̾ тьмы̀ свѣ́тꙋ возсїѧ́ти, и҆́же возсїѧ̀ въ сердца́хъ на́шихъ, къ просвѣще́нїю ра́зꙋма сла́вы бж҃їѧ ѡ҆ лицѣ̀ і҆и҃съ хрⷭ҇то́вѣ.<footnote lang="cu">в҃ Кор. гл. д҃, ст. ѕ҃.</footnote> И҆ блаже́нный даві́дъ: зна́менасѧ на на́съ свѣ́тъ лица̀ твоегѡ̀, гдⷭ҇и.<footnote lang="cu">Ѱал. д҃, ст. з҃.</footnote> И҆, во свѣ́тѣ твое́мъ ᲂу҆́зримъ свѣ́тъ.<footnote lang="cu">Ѱал. л҃є, ст. і҃.</footnote> И҆, гдⷭ҇ь: а҆́зъ є҆́смь свѣ́тъ мі́рꙋ, ходѧ́й по мнѣ̀, не и҆́мать ходи́ти во тьмѣ̀, но и҆́мать свѣ́тъ живо́тный.<footnote lang="cu">І҆ѡа́н. гл. и҃, ст. в҃і.</footnote></p>
<p>Глава̀ м҃г.</p>
<p>Ѡ҆ прело́зѣ и҆ и҆змѣне́нїи, є҆́же въ ко́емждо человѣ́цѣ, и҆ ѡ҆ превосходѧ́щей сла́вѣ смире́нїѧ.</p>
<p>Вѣ́дѣти тебѣ̀ и҆ сїѐ хо́щемъ, ꙗ҆́кѡ и҆ и҆̀же въ соверше́нство ѡ҆чище́нїемъ и҆ просвѣще́нїемъ, ꙗ҆́коже и҆́мꙋтъ си́лꙋ, дости́гшїи. Не бо̀ є҆́сть соверше́нно соверше́нїе въ несоверше́ннѣмъ вѣ́цѣ се́мъ, но па́че не могꙋ́щее соверше́но бы́ти соверше́нство. И҆ такові́и ᲂу҆́бѡ не всегда̀ съ собо́ю и҆́мꙋтъ неизмѣ́нность, за не́мощь є҆сте́ственнꙋю и҆ за приполза́ющее ѻ҆вогда̀ возноше́нїе, но ᲂу҆́бѡ и҆змѣнє́нїѧ и҆ крадє́нїѧ ко и҆скꙋше́нїю те́рпѧтъ ѻ҆вогда̀, и҆ па́ки же застꙋплє́нїѧ внꙋ́трь прїе́млютъ бѡ́льша, а҆ сопроти́вное же си̑мъ, ча́сть волкѡ́въ ѻ҆тцы̀ бы́ти ѡ҆предѣлѧ́ютъ. Непрело́жность бо и҆ неизмѣ́нность въ вѣ́цѣ бꙋ́дꙋщемъ соблюдена̀ є҆́сть: въ настоѧ́щемъ же ѻ҆вогда̀ ᲂу҆́бѡ чистоты̀, ми́ра же и҆ ᲂу҆тѣше́нїѧ бж҃е́ственнагѡ є҆́сть вре́мѧ: ѻ҆вогда́ же смѣше́нїѧ, и҆ бꙋ́ри, и҆ дрѧ́хлости. И҆ сїе́ же по мѣ́рѣ жи́тельства коегѡ́ждо и҆ предспѣ́ѧнїѧ, и҆ и҆́миже вѣ́сть бг҃ъ сꙋдьба́ми: є҆ще́ же, да ѿ си́хъ и҆ не́мощь на́шꙋ примѣча́емъ. Блаже́нъ бо, глаго́летъ, познава́ѧй не́мощь свою̀, да не надѣ́ющесѧ бꙋ́демъ на сѧ̀, по па́ѵлꙋ, но на бг҃а возставлѧ́ющаго мє́ртвыѧ:<footnote lang="cu">в҃ Кор. гл. а҃, ст. ѳ҃.</footnote> и҆ та́кѡ всегда̀ со смире́нїемъ и҆ <anchor type="page" number="424"/> покаѧ́нїемъ и҆ и҆сповѣ́данїемъ ко бг҃ꙋ возвраща́емсѧ. Глаго́летъ бо ст҃ы́й і҆саа́къ: но є҆ди́ной, и҆ є҆ди́ной кра́тѣ, коли́кащи престꙋпа́ютъ нѣ́цыи, и҆ покаѧ́нїемъ врачꙋ́ютъ дꙋ́шы своѧ̑, и҆ благода́ть прїе́млетъ и҆̀хъ [ѿ м҃ѕ сло́ва]. Во всѧ́комъ бо слове́снѣмъ є҆стествѣ̀ премѣ́на безпредѣ́льнѣ прохо́дитъ, и҆ и҆змѣнє́нїѧ прехо́дѧтъ на всѧ́каго человѣ́ка, во всѣ́хъ є҆гѡ̀ часѣ́хъ: ѿ ни́хже мно́гихъ ѡ҆брѣта́етъ разсꙋди́тельный, разꙋмѣ́ти сїѐ. Но и҆скꙋ́сы, и҆̀же съ ни́мъ, на всѧ́къ де́нь мо́гꙋтъ па́че ᲂу҆премꙋдри́ти є҆го̀ въ си́хъ, а҆́ще трезви́тсѧ: да и҆ наблюда́етъ себѣ̀ во ᲂу҆мѣ̀, и҆ ᲂу҆разꙋмѣ́етъ, коли́ко и҆змѣне́нїе кро́тости и҆ ти́хости прїе́млетъ мы́сль на всѧ́къ де́нь, и҆ ка́кѡ ѿ ми́ра того̀ внеза́пꙋ въ смꙋще́нїе ѡ҆браща́етсѧ, є҆гда̀ вины̀ нѣ́кїѧ ѿ мѣ́ста нѣ́сть є҆мꙋ̀, и҆ ка́кѡ въ бѣдѣ̀ вели́цѣй и҆ неизрече́ннѣй быва́етъ. И҆ сїѐ є҆́сть, є҆́же блаже́нный мака́рїй написа̀, ꙗ҆́вѣ мно́гимъ про́мысломъ и҆ тща́нїемъ, въ па́мѧть бра́тїи и҆ ᲂу҆че́нїе, є҆́же не ᲂу҆клони́тисѧ во вре́мѧ и҆змѣне́нїѧ сопротивле́нїй во ѿча́ѧнїе, занѐ и҆ въ чи́нѣ чистоты̀ стоѧ́щымъ при́снѡ приключа́ютсѧ падє́нїѧ, ꙗ҆́коже слꙋча́етсѧ воздꙋ́хꙋ стꙋде́ность, и҆ кромѣ̀ є҆́же бы́ти и҆̀мъ въ небреже́нїи и҆лѝ въ разрѣше́нїи, не то́чїю же, но внегда̀ и҆ по чи́нꙋ и҆́хъ ше́ствꙋютъ, приключа́ютсѧ и҆̀мъ падє́нїѧ сопротивлѧ́ющаѧсѧ намѣ́ренїю и҆́хъ хотѣ́нїѧ. И҆ ни́же: что̀ ᲂу҆́бѡ є҆́сть ны́нѣ; и҆змѣнє́нїѧ, речѐ, быва́ютъ въ ко́емждо, ꙗ҆́коже и҆ въ воздꙋ́сѣ. Разꙋмѣ́й ѻ҆́но, є҆́же є҆́сть въ ко́емждо: занѐ и҆ є҆стество̀ є҆ди́но є҆́сть. Да не возмни́ши бо, ꙗ҆́кѡ ѡ҆ ни́зшихъ и҆ малѣ́йшихъ то́чїю речѐ, а҆ соверше́ннїи свобо́дни и҆змѣне́нїѧ, и҆ ꙗ҆́кѡ въ є҆ди́номъ чи́нѣ неꙋкло́ннѡ стоѧ́тъ сі́и, кромѣ̀ встра́стныхъ пѡ́мыслъ, ꙗ҆́коже и҆ є҆ѵхі́ти глаго́лютъ. Сегѡ̀ ра́ди положѝ сїѐ, въ ко́емждо. Ка́кѡ ᲂу҆́бѡ сїѐ, ѽ мака́рїе! ѻ҆ба́че ты̀ глаго́леши: мра́зъ, и҆ пома́лѣ зно́й, и҆ подо́бнѣ гра́дъ, и҆ пома́лѣ ве́дро: и҆ во ѡ҆бꙋче́нїи на́шемъ си́це быва́етъ: ра́ть, и҆ застꙋпле́нїе благода́ти, и҆ въ нѣ́кое вре́мѧ быва́етъ дꙋша̀ въ бꙋ́ри, и҆ востаю́тъ на ню̀ во́лны жестѡ́ки: и҆ па́ки и҆змѣне́нїе посѣща́ющей благода́ти, и҆ и҆сполнѧ́ющей се́рдце є҆гѡ̀ ра́дости и҆ ми́ра, и҆̀же ѿ бг҃а, и҆ по́мыслѡвъ <anchor type="page" number="425"/> цѣломꙋ́дренныхъ и҆ ми́рныхъ. Сїѧ̑ по́мыслы цѣломꙋ́дрїѧ и҆з̾ѧвлѧ́етъ здѣ̀, показꙋ́ѧ пре́жде си́хъ бы́вшыѧ сꙋ́щыѧ скѡ́тски и҆ нечи̑сты, и҆ совѣ́тꙋетъ глаго́лѧ: А҆́ще ᲂу҆́бѡ по си́хъ по́мыслѣхъ цѣломꙋ́дренныхъ и҆ кро́ткихъ послѣ́дꙋетъ наше́ствїе, да не ѡ҆печа́лимсѧ и҆ ѿча́емсѧ, и҆ во вре́мѧ поко́ѧ благода́ти да не похва́лимсѧ па́ки: но во вре́мѧ ра́дости возча́емъ скѡ́рби. И҆ проходѧ̀ да́лѣе, глаго́летъ: разꙋмѣ́й, ꙗ҆́кѡ всѝ ст҃і́и въ се́мъ дѣ́лѣ бы́ша. Є҆ли́кѡ є҆смы̀ въ мі́рѣ се́мъ, и҆ ᲂу҆тѣше́нїе и҆зли́шнее съ си́ми быва́етъ на́мъ вта́йнѣ. Зане́же на всѧ́къ де́нь и҆ на всѧ́къ ча́съ, взыскꙋ́етсѧ ѿ на́съ и҆скꙋ́съ любвѐ на́шеѧ, ꙗ҆́же ко бг҃ꙋ, въ боре́нїи и҆ по́двизѣ ко и҆скꙋше́нїѧмъ. И҆ сїѐ є҆́сть, є҆́же не ѡ҆печа́литисѧ на́мъ, ни ᲂу҆ныва́ти въ по́двизѣ, и҆ си́це и҆справлѧ́етсѧ пꙋ́ть на́шъ. Хотѧ́й же ѿ си́хъ соврати́тисѧ и҆лѝ ᲂу҆клони́тисѧ, се́й ча́сть волкѡ́въ є҆́сть. ѽ чꙋ́до ѿ сегѡ̀ ст҃а́гѡ! Ка́кѡ ма́лымъ сло́вомъ и҆звѣ́ствова ᲂу҆потребле́нїе сїѐ, и҆ показа̀ ѻ҆́ное и҆спо́лнено ра́зꙋма, и҆ и҆з̾ѧ́тъ сꙋмнѣ́нїе соверше́ннѣ ѿ мы́сли прочита́ющагѡ. Ѻ҆́нъ же, глаго́летъ, ᲂу҆клонѧ́ѧйсѧ ѿ си́хъ, и҆ ча́сть волкѡ́въ сы́й, не пꙋте́мъ хо́щетъ ше́ствовати. И҆ сїѐ положѝ въ мы́сли свое́й стѧжа́ти, и҆ стезе́ю ѻ҆со́бною, непроложе́нною ѿ ѻ҆тє́цъ ше́ствовати хо́щетъ. И҆ пома́лѣ: смире́нїе и҆ без̾ дѣ́лъ мнѡ́га проща́етъ согрѣшє́нїѧ: сїѧ̑ же кромѣ̀ є҆гѡ̀, напроти́въ безполє́зна сꙋ́ть. И҆ пома́лѣ: ꙗ҆́коже со́ль во всѧ́кой пи́щи, та́кѡ и҆ смире́нїе во всѧ́кой добродѣ́тели, и҆ крѣ́пость мно́гихъ согрѣше́нїй то̀ мо́жетъ сте́рти. Про́чее ѡ҆ се́мъ потре́ба непреста́ннѡ скорбѣ́ти мы́слїю во смире́нїи и҆ въ печа́ли разсꙋжде́нїѧ: и҆ сїѐ а҆́ще стѧ́жемъ, сы́ны на́съ твори́тъ бж҃їѧ, и҆ без̾ дѣ́лъ благи́хъ представлѧ́етъ бг҃ꙋ: зане́же без̾ сегѡ̀ всѧ̑ дѣла̀ на̑ша, и҆ всѧ̑ добродѣ́тєли, и҆ всѧ̑ дѣ̑ланїѧ сꙋ́єтна сꙋ́ть. Про́чее, и҆змѣне́нїѧ мы́сли хо́щетъ бг҃ъ, и҆ мы́слїю лꙋ́чшы быва́емъ. Самодово́льно є҆́сть сїѐ є҆ди́но безпомо́щнѣ стоѧ́ти пред̾ бг҃омъ, и҆ глаго́лати ѡ҆ на́съ. Є҆щѐ глаго́летъ: речѐ нѣ́кто ѿ ст҃ы́хъ є҆гда̀ прїи́детъ тебѣ̀ по́мыслъ горды́ни, глаго́лѧ тебѣ̀: помѧнѝ добродѣ́тєли твоѧ̑, рцы̀: ста́рче, зрѝ блꙋ́дъ тво́й!</p>
<anchor type="page" number="426"/>
<p>Глава̀ м҃д.</p>
<p><small>Ѡ҆ покаѧ́нїи, чистотѣ̀ и҆ соверше́нствѣ. </small></p>
<p>Соверше́нство всѧ́кагѡ тече́нїѧ во трїе́хъ си́хъ є҆́сть: въ покаѧ́нїи, и҆ чистотѣ̀, и҆ соверше́нствѣ. Что́ же є҆́сть покаѧ́нїе; Ѡ҆ста́вити пє́рвѣйшаѧ, и҆ печа́литисѧ ѡ҆ ни́хъ. И҆ что́ є҆сть чистота̀ вкра́тцѣ; Се́рдце ми́лостиво ѡ҆ всѧ́комъ созда́ннѣмъ є҆стествѣ̀. И҆ что́ є҆сть соверше́нство; Глꙋбина̀ смире́нїѧ, є҆́же є҆́сть ѡ҆ставле́нїе ви́димыхъ же всѣ́хъ и҆ неви́димыхъ: ви́димыхъ ᲂу҆́бѡ, всѣ́хъ чꙋ́вственныхъ: неви́димыхъ же, мы́сленныхъ, кромѣ̀ попече́нїѧ ѡ҆ ни́хъ. Є҆щѐ: покаѧ́нїе є҆́сть сꙋгꙋ́бо ᲂу҆мерщвле́нїе ѿ всѣ́хъ во́лею. Се́рдце ми́лостиво є҆́сть, горѣ́нїе се́рдца ѡ҆ всѧ́кой тва́ри, ѡ҆ человѣ́цѣхъ, и҆ пти́цахъ, и҆ живо́тныхъ, и҆ бѣ́сѣхъ, и҆ ѡ҆ всѧ́комъ созда́нїи. И҆ па́ки: є҆ли́кѡ є҆смы̀ въ мі́рѣ се́мъ, и҆ во пло́ти ѡ҆ста́влени, а҆́ще да́же до крꙋ́га небе́снагѡ вознесе́мсѧ, кромѣ̀ дѣ́лъ и҆ трꙋда̀ бы́ти на́мъ, въ безпопече́нїи бы́ти не мо́жемъ: сїѐ є҆́сть соверше́нство, прости́ мѧ. Мно́жайшее сегѡ̀ є҆́сть поꙋче́нїе, си́рѣчь без̾ помышле́нїѧ. И҆ ст҃ы́й маѯі́мъ: любомꙋ́дрїе по добродѣ́тели, произволе́нїѧ безстра́стїе, а҆ не є҆стества̀ дѣ́лати ѡ҆бы́че: по немꙋ́же, си́рѣчь безстра́стїю произволе́нїѧ, ᲂу҆́мнаѧ бж҃е́ственныѧ сла́дости прихо́дитъ благода́ть. И҆ па́ки: и҆́же печа́ли и҆ сла́сти плотскі́ѧ и҆скꙋ́съ прїѧ́тъ, мо́глъ бы глаго́латисѧ и҆скꙋ́сенъ, ꙗ҆́кѡ ᲂу҆до́бность и҆ неꙋдо́бность сꙋ́щихъ дѣ́лъ пло́ти и҆скꙋси́вый. Соверше́нъ же, и҆́же сла́сть пло́ти и҆ болѣ́знь, си́лою слове́сства побѣдѝ: всецѣ́лъ же, и҆́же навыкновє́нїѧ по дѣѧ́нїю и҆ видѣ́нїю непрелѡ́жна соблюдѐ съ крѣ́пкимъ къ бг҃ꙋ просте́ртїемъ. Си́хъ ᲂу҆̀бо ра́ди, разсꙋжде́нїе и҆ бо́льше всѣ́хъ добродѣ́телей бы́ти ѡ҆предѣли́сѧ. Ꙗ҆́кѡ въ ни́хже бы пришло̀ благоволе́нїемъ бж҃їимъ, мо́щно бж҃е́ственнымъ свѣ́томъ ѡ҆зарѧ́емымъ, и҆ бж҃е́ствєнныѧ и҆ человѣ́чєскїѧ разсꙋжда́ти со и҆звѣстноиспыта́нїемъ вє́щи, и҆ та́инствєннаѧ и҆ та̑йнаѧ видѣ̑нїѧ. И҆ сїѧ̑ ᲂу҆́бѡ <anchor type="page" number="427"/> си́це. Вре́мѧ же по чи́нꙋ ма́лѡ нѣ́какѡ, є҆ли́кѡ пости́гнꙋти мо́щно, хꙋдо́жнѣ расположи́ти тебѣ̀ и҆ пред̾ѡбѣща́ннагѡ и҆ бг҃отво́рнагѡ безмо́лвїѧ нача́ло, а҆́ки и҆з̾ѧсни́тельнѣе. бг҃ъ же да наставлѧ́етъ и҆ на и҆мꙋ̑щаѧ ѿсе́лѣ рещи́сѧ.</p>
<p>Глава̀ м҃є.</p>
<p><small>Ѡ҆ пѧти́хъ дѣ́ланїихъ пе́рвагѡ, и҆ а҆́ки вводи́тельнагѡ новонача́льныхъ безмо́лвїѧ, си́рѣчь, ѡ҆ мл҃твѣ, пѣ́нїи, чте́нїи, поꙋче́нїи и҆ рꙋкодѣ́лїи. </small></p>
<p>Пѧтьмѝ дѣ́ланїи, и҆́миже бг҃ъ слꙋжи́мь быва́етъ, до́лженъ є҆́сть въ безмо́лвїи новонача́льный проходи́ти нощеде́нствїе, то́ є҆сть, въ моли́твѣ, си́рѣчь въ па́мѧти гдⷭ҇а і҆и҃са хрⷭ҇та̀, непреста́ннѣ вводи́мой, ꙗ҆́коже предрече́сѧ, дыха́нїемъ но́здреннымъ въ се́рдце ти́хѡ, и҆ па́ки си́це и҆зводи́мою смѣжє́ннымъ сꙋ́щымъ ᲂу҆стна́мъ, без̾ и҆ны́ѧ каковы́ѧлибо мы́сли и҆ мечта́нїѧ, ꙗ҆̀же воздержа́нїемъ ѡ҆бдержи́тельнымъ чре́ва, глаго́лемъ, сна́ же и҆ и҆ны́хъ чꙋ́вствъ, внꙋ́трь ке́ллїи со смире́нїемъ и҆́стиннымъ и҆справлѧ́етсѧ. Въ пѣ́нїи, чте́нїи ѿ сщ҃е́ннагѡ ѱалти́ра и҆ бж҃е́ственнагѡ а҆пⷭ҇ла, и҆ ст҃ы́хъ є҆ѵⷢ҇лїй, и҆ писа́нїй бг҃омꙋ́дрыхъ, и҆ ст҃ы́хъ ѻ҆тє́цъ, и҆ па́че же ѿ гла́въ, ꙗ҆̀же ѡ҆ внима́нїи, и҆ моли́твѣ, и҆ трезвѣ́нїи, є҆ще́ же и҆ ѡ҆ про́чїихъ бж҃е́ственныхъ слове́съ дх҃а, съ приболѣ́зненною серде́чною па́мѧтїю согрѣше́нїй, и҆ размышле́нїемъ сꙋда̀ бж҃їѧ, и҆лѝ сме́рти, и҆лѝ мꙋ́ки, и҆лѝ наслажде́нїѧ вѣ́чныхъ бла̑гъ, и҆ подо́бныхъ: и҆ въ рꙋкодѣ́лїи ма́ломъ, воспѧща́ющемъ ᲂу҆ны́нїю, и҆ па́ки возвраща́тисѧ на моли́твꙋ, а҆́ще и҆ нꙋ́ждꙋ и҆́мать дѣ́ло сїѐ, до́ндеже ѡ҆бы́кнетъ ᲂу҆́мъ паре́нїе своѐ ᲂу҆до́бь ѿлага́ти соверше́ннымъ поꙋче́нїемъ ко гдⷭ҇ꙋ і҆и҃сꙋ хрⷭ҇тꙋ̀, и҆ па́мѧтїю всегда́шнею, и҆ ча́стымъ прини́кнꙋтїемъ ко внꙋ́треннѣй клѣ́ти, си́рѣчь, къ сокрове́нномꙋ се́рдца мѣ́стꙋ, и҆ ᲂу҆коре́нїемъ водрꙋже́ннымъ. Пи́шетъ бо ст҃ы́й і҆саа́къ: Потщи́сѧ вни́ти въ клѣ́ть, ꙗ҆́же внꙋтрьꙋ́дꙋ тебѐ, и҆ ᲂу҆́зриши клѣ́ть небе́снꙋю. Є҆ди́на бо є҆́сть сїѧ̀ и҆ ѻ҆́на и҆ ѻ҆́бѣ є҆ди́нымъ <anchor type="page" number="428"/> вхо́домъ ᲂу҆́зриши. И҆ ст҃ы́й маѯі́мъ: се́рдце влады́чествꙋетъ всѣ́мъ ѻ҆рга́номъ, и҆ повнегда̀ ѡ҆держи́тъ па̑жити се́рдца благода́ть ца́рствꙋетъ над̾ всѣ́ми пѡ́мыслы и҆ ᲂу҆десы̑: та́мѡ бо є҆́сть ᲂу҆́мъ и҆ всѝ по́мыслы дꙋше́внїи. Та́мѡ ᲂу҆̀бо подоба́етъ смотрѣ́ти, а҆́ще написа̀ благода́ть зако́ны всест҃а́гѡ дх҃а. Та́мѡ. Гдѣ̀; на влады́чественнѣмъ ѻ҆рга́нѣ, на престо́лѣ благода́ти, и҆дѣ́же ᲂу҆́мъ и҆ всѝ по́мыслы дꙋше́внїи, си́рѣчь, на се́рдцѣ.</p>
<p>Глава̀ м҃ѕ.</p>
<p><small>Ѿкꙋ́дꙋ начина́ти подоба́етъ хотѧ́щымъ по ра́зꙋмꙋ безмо́лвствовати, и҆ ко́е є҆́сть нача́ло, и҆ раще́нїе, и҆ предспѣ́ѧнїе, и҆ соверше́нїе. </small></p>
<p>Сїѐ є҆́сть дѣ́ланїе новонача́льныхъ и҆́нѡкъ, пе́рвое и҆ вводи́тельное и҆зволѧ́ющихъ по ра́зꙋмꙋ безмо́лвствовати: начина́ющихъ ᲂу҆́бѡ ѿ стра́ха бж҃їѧ, и҆ и҆сполне́нїѧ по си́лѣ всѣ́хъ бг҃отворѧ́щихъ за́повѣдей, и҆ без̾ попече́нїѧ ѿ бл҃госло́вныхъ и҆ безслове́сныхъ дѣ́лъ: и҆ пре́жде же всѣ́хъ ѿ вѣ́ры и҆ всеконе́чнагѡ ᲂу҆дале́нїѧ ѿ сопроти́вныхъ, и҆ къ сꙋ́щемꙋ вои́стиннꙋ чи́стагѡ завѣща́нїѧ, ꙗ҆́коже предрече́сѧ. Растꙋ́щымъ же непосты́дною наде́ждою, и҆ пред̾идꙋ́щымъ въ мѣ́рꙋ во́зраста и҆сполне́нїѧ хрⷭ҇то́ва, быва́ющымъ въ ни́хъ ѿ серде́чныѧ, чи́стыѧ и҆ непари́тельныѧ моли́твы всецѣ́лымъ бж҃е́ственнымъ и҆ горѧ́щимъ раче́нїемъ, и҆ си́це соверше́ннымъ быва́ющымъ: недви́жною и҆ неꙋкло́нною дꙋхо́вною моли́твою, и҆ ѿ соверше́нныѧ любвѐ и҆сточа́ющымсѧ къ є҆ди́номꙋ є҆ди́нымъ непосре́дственнымъ и҆зстꙋпле́нїемъ, восхище́нїемъ же и҆ соедине́нїемъ кра́йнѧгѡ жела́нїѧ, є҆́же є҆́сть непогрѣши́тельное, дѣѧ́нїемъ къ видѣ́нїю предспѣ́ѧнїе и҆ воспросте́ртїе. Є҆́же воспрїѧ́вый и҆ бг҃оѻте́цъ дв҃дъ, и҆ и҆змѣни́всѧ бж҃е́ственнымъ вои́стиннꙋ и҆змѣне́нїемъ, вельмѝ возопѝ: а҆́зъ рѣ́хъ во и҆зстꙋпле́нїи мое́мъ: всѧ́къ человѣ́къ ло́жь:<footnote lang="cu">Ѱал. рє҃і, ст. в҃.</footnote> и҆ и҆́нъ ѿ просїѧ́вшихъ въ но́вомъ завѣ́тѣ: <anchor type="page" number="429"/> ѻ҆́ко не ви́дѣ, и҆ ᲂу҆́хо не слы́ша, и҆ на се́рдце человѣ́кꙋ не взыдо́ша, ꙗ҆́же ᲂу҆гото́ва бг҃ъ лю́бѧщымъ є҆го̀.<footnote lang="cu">а҃ Кор. гл. в҃, ст. ѳ҃ и҆ і.</footnote> И҆ сїѐ заключа́ѧ, наво́дитъ сїѐ: на́мъ же ѿкры́лъ є҆́сть дх҃омъ свои́мъ: дх҃ъ бо всѧ̑ и҆спытꙋ́етъ, и҆ глꙋбины̑ бж҃їѧ.</p>
<p>Глава̀ м҃з.</p>
<p><small>Ѡ҆ чи́нѣ безмо́лвїѧ новонача́льныхъ. </small></p>
<p>Новонача́льный ᲂу҆̀бо, ꙗ҆́коже предреко́хомъ, до́лженъ є҆́сть не ча́стѡ и҆сходи́ти ѿ ке́ллїи своеѧ̀, бесѣ́ды же и҆ видѣ́нїѧ всѣ́хъ ᲂу҆далѧ́тисѧ, ра́звѣ то́чїю за мно́гꙋю нꙋ́ждꙋ, и҆ тогда̀ со внима́нїемъ и҆ ᲂу҆твержде́нїемъ, и҆ рѣ́дцѣ, ꙗ҆́коже глаго́летъ бж҃е́ственный і҆саа́къ: ѡ҆ всѧ́кой ве́щи сїѧ̀ па́мѧть да пребꙋ́детъ въ тебѣ̀, ꙗ҆́кѡ лꙋ́чши є҆́сть по́мощь сїѧ̀, ꙗ҆́же ѿ ѡ҆хране́нїѧ, па́че по́мощи тоѧ̀, ꙗ҆́же ѿ дѣ́лъ. И҆ ꙗ҆́кѡ не то́кмѡ новонача̑льнымъ: но и҆ са̑мымъ ᲂу҆жѐ пред̾ꙋспѣва́ющымъ такова̑ѧ винѡ́вна быва́ютъ расточе́нїѧ и҆ разоре́нїѧ, ꙗ҆́коже то́йжде па́ки ст҃ы́й і҆саа́къ глаго́летъ: ꙗ҆́кѡ поко́й ю҆́ныѧ то́кмѡ поврежда́етъ, разрѣше́нїе же и҆ ю҆́ныѧ и҆ ста́рцы. И҆, безмо́лвїе внѣ̑шнѧѧ чꙋ̑вства ᲂу҆мерщвлѧ́етъ, а҆ внꙋ́трєннѧѧ движє́нїѧ воздвиза́етъ: внѣ́шнее же соѡбраще́нїе сопроти̑внаѧ си̑мъ твори́тъ, си́рѣчь внѣ̑шнѧѧ чꙋ̑вства воздвиза́етъ, а҆ внꙋ́трєннѧѧ движє́нїѧ ᲂу҆мерщвлѧ́етъ. И҆ се́й ᲂу҆́бѡ дѣѧ́нїе, є҆ще́ же и҆ бла́го содѣва́ти пꙋ́ть безмо́лвїѧ. та́кѡ ре́кши, ѻ҆́тай и҆з̾ѧвлѧ́етъ: лѣ́ствичникъ же [ѿ к҃з степе́ни], на стезѝ бла́гѡ дѣ́ющаго и҆ ходѧ́щаго слѣ́дꙋющими ѻ҆́тай назна́менꙋетъ, пишѧ̀: безмо́лвникъ є҆́сть, и҆́же безтѣле́сное въ тѣле́снѣмъ домꙋ̀ ѡ҆грани́чивати любопри́тсѧ, є҆́же пресла́вно є҆́сть. Безмо́лвникъ є҆́сть ѻ҆́ный рекі́й: а҆́зъ сплю̀, а҆ се́рдце моѐ бди́тъ.<footnote lang="cu">Пѣ́снь пѣ́с. гл. є҃, ст. в҃.</footnote> Затворѧ́й ᲂу҆̀бо две́рь ке́ллїи, тѣлесѝ: и҆ две́рь ѧ҆зы́ка глаго́ланїю: и҆ внꙋ́тренюю две́рь, лꙋка́вствїю дꙋхѡ́въ.</p>
<anchor type="page" number="430"/>
<p>Глава̀ м҃и.</p>
<p><small>Ѡ҆ моли́твѣ серде́чнѣй, и҆ є҆ѧ̀ дѣ́ланїе чрез̾ внима́нїе и҆ трезвѣ́нїе. </small></p>
<p>Моли́тва со внима́нїемъ и҆ трезвѣ́нїемъ быва́ющи внꙋ́трь се́рдца, ꙗ҆́коже рече́сѧ, без̾ и҆ны́ѧ мы́сли, си́рѣчь, и҆ мечта́нїѧ какова́гѡлибо. Си́мъ ᲂу҆́бѡ: гдⷭ҇и і҆и҃се хрⷭ҇тѐ сн҃е бж҃їй, къ самомꙋ̀ помина́емомꙋ гдⷭ҇ꙋ і҆и҃сꙋ хрⷭ҇тꙋ̀ невеще́ственнѣ и҆ неглаго́льнѣ, соверше́ннѣ ᲂу҆́мъ воспростира́етсѧ: си́мъ же: поми́лꙋй мѧ̀, ѡ҆браща́етсѧ и҆ дви́житсѧ къ себѣ̀, не терпѧ̀ ѡ҆ себѣ̀ не моли́тисѧ: къ любви́ же пред̾ꙋспѣ́въ и҆скꙋ́сомъ є҆ди́нственнѣ, соверше́ннѣ къ самомꙋ̀ гдⷭ҇ꙋ і҆и҃сꙋ хрⷭ҇тꙋ̀ горѣ̀ воспростира́етсѧ, ѡ҆ второ́мъ, си́рѣчь ѡ҆ поми́лованїи, и҆звѣ́ствованїе ꙗ҆́вственнѡ прїе́мь.</p>
<p>Глава̀ м҃ѳ.</p>
<p><small>Ка́кѡ моли́твꙋ бж҃е́ственнїи ѻ҆тцы̀ преда́ша на́мъ глаго́лати, и҆ ꙗ҆́кѡ разли́чнѣ, и҆ ка́ѧ є҆́сть моли́тва сїѧ̀. </small></p>
<p>Тѣ́мже не всегда̀ моли́твꙋ цѣ́лꙋ бж҃е́ственнїи ѻ҆тцы̀ предаю́ще ви́дѧтсѧ: но ѻ҆́въ ᲂу҆́бѡ цѣ́лꙋ: ѻ҆́въ же полови́нꙋ: ѻ҆́въ же ѿ ча́сти, и҆ дрꙋгі́й и҆́накѡ, проти́вꙋ молѧ́щагѡсѧ не́гли си́лы и҆ ᲂу҆строе́нїѧ. И҆ бж҃е́ственный ᲂу҆́бѡ златоꙋ́стъ цѣ́лꙋ тꙋ̀ предае́тъ, та́кѡ пишѧ̀: молю̀ ва́съ бра́тїе, пра́вило моли́твы никогда́же да да попере́те и҆лѝ пре́зрите. Слы́шахъ бо нѣ́когда ѻ҆тцы̀ глаго́лющыѧ, ꙗ҆́кѡ како́въ є҆́сть ѻ҆́нъ и҆́нокъ, а҆́ще пра́вило сїѐ пре́зритъ, и҆лѝ попере́тъ: но до́лженъ є҆́сть, а҆́ще ꙗ҆́стъ, а҆́ще пїе́тъ, а҆́ще сѣди́тъ, а҆́ще слꙋ́житъ, а҆́ще пꙋтеше́ствꙋетъ, а҆́ще и҆́но что̀ твори́тъ, непреста́ннѡ вопи́ти сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀: да па́мѧть сїѧ̀ и҆́мене гдⷭ҇а на́шегѡ і҆и҃са хрⷭ҇та̀, раздражи́тъ на бра́нь врага̀. Всѧ́ бо па́мѧтїю мо́жетъ ѡ҆брѣстѝ нꙋ́дѧщаѧсѧ <anchor type="page" number="431"/> дꙋша̀, а҆́ще лꙋка̑ваѧ, а҆́ще блага̑ѧ: пе́рвѣе же ѕла̑ѧ мо́жетъ ᲂу҆ви́дѣти внꙋтрьꙋ́дꙋ въ се́рдцѣ свое́мъ, и҆ тогда̀ блага̑ѧ. Па́мѧть бо сїѧ̀ мо́жетъ подви́гнꙋти ѕмі́ѧ, и҆ па́мѧть сїѧ̀ мо́жетъ смири́ти є҆го̀: па́мѧть сїѧ̀ мо́жетъ ѡ҆бличи́ти живꙋ́щїй въ на́съ грѣ́хъ, и҆ па́мѧть сїѧ̀ мо́жетъ є҆го̀ потреби́ти: па́мѧть сїѧ̀ мо́жетъ подви́гнꙋти всю̀ си́лꙋ вра́жїю въ се́рдцѣ, и҆ па́мѧть сїѧ̀ мо́жетъ ю҆̀ побѣди́ти и҆ и҆зкорени́ти пома́лꙋ, ꙗ҆́кѡ да и҆́мѧ гдⷭ҇а і҆и҃са сходѧ́що во глꙋбинꙋ̀ се́рдца, ѕмі́ѧ ᲂу҆́бѡ держа́щаго па̑жити, смири́тъ, дꙋ́шꙋ же спасе́тъ и҆ ѡ҆животвори́тъ. Непреста́ннѡ ᲂу҆́бѡ пребꙋ́ди во и҆́мени гдⷭ҇а і҆и҃са, ꙗ҆́кѡ да поглоти́тъ се́рдце гдⷭ҇а, и҆ гдⷭ҇ь се́рдце: и҆ бꙋ́дета два̀ сїѧ̑ во є҆ди́но. Ѻ҆ба́че дѣ́ло сїѐ нѣ́сть є҆ди́нагѡ днѐ и҆лѝ двою̀, но лѣ́та мно́га и҆ вре́мене: мно́га бо по́двига и҆ вре́мене потре́ба, ꙗ҆́кѡ да и҆згна́нъ бꙋ́детъ вра́гъ, и҆ всели́тсѧ хрⷭ҇то́съ. И҆ па́ки: подоба́етъ ᲂу҆твержда́ти и҆ ᲂу҆правлѧ́ти ᲂу҆́мъ, и҆ ѡ҆бꙋзда́ти є҆го̀, и҆ всѧ́къ по́мыслъ, и҆ всѧ́ко лꙋка́вагѡ дѣ́йство низлага́ти призыва́нїемъ гдⷭ҇а на́шегѡ і҆и҃са хрⷭ҇та̀: и҆ и҆дѣ́же тѣ́ло стои́тъ, та́мѡ да бꙋ́детъ и҆ ᲂу҆́мъ: да посредѣ̀ бг҃а и҆ се́рдца ничто́же и҆́но ѡ҆брѣта́етсѧ, ꙗ҆́кѡ средостѣ́нїе и҆лѝ прегражде́нїе прїѡсѣнѧ́ющее се́рдце, и҆ разлꙋча́ющее ᲂу҆́мъ ѿ бг҃а. А҆́ще же нѣ́когда и҆ восхища́етъ ᲂу҆́мъ, не подоба́етъ въ по́мыслѣхъ коснѣ́ти, да не сосложе́нїе по́мыслѡвъ, въ дѣѧ́нїе тебѣ̀ вмѣни́тсѧ въ де́нь сꙋда̀ пред̾ гдⷭ҇емъ, є҆гда̀ сꙋди́ти и҆́мать бг҃ъ та̑йнаѧ человѣ́кѡвъ. Оу҆праздни́тесѧ ᲂу҆̀бо вы́нꙋ, и҆ пребꙋ́дите въ гдⷭ҇ѣ бз҃ѣ на́шемъ, до́ндеже ᲂу҆ще́дритъ вы̀. И҆ ничесогѡ́же и҆но́гѡ и҆щи́те, ра́звѣ то́чїю ми́лости ѿ гдⷭ҇а сла́вы: и҆́щꙋще же ми́лости, со смире́ннымъ и҆ ᲂу҆миле́ннымъ се́рдцемъ и҆щи́те, и҆ вопі́йте ѿ ᲂу҆́тра до ве́чера, а҆́ще возмо́жно и҆ всю̀ но́щь сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀. И҆ понꙋ́дите ᲂу҆́мъ ва́шъ на сїѐ дѣ́ло да́же до сме́рти: мно́гагѡ бо по́двига тре́бꙋетъ дѣ́ло сїѐ, занѐ ᲂу҆́зкаѧ врата̀ и҆ тѣ́сный пꙋ́ть вводѧ́й въ живо́тъ, и҆ нꙋ̑ждницы восхища́ютъ є҆го̀:<footnote lang="cu">Матѳ. гл. з҃, ст. д҃і. и҆ глава̀ а҃і, ст. в҃і.</footnote> нꙋ́дѧщихсѧ бо є҆́сть ца́рствїе небе́сное. Молю̀ <anchor type="page" number="432"/> ᲂу҆̀бо ва́съ, не ѿлꙋча́йте серде́цъ ва́шихъ ѿ бг҃а, но присѣди́те и҆ храни́те ѧ҆̀ съ па́мѧтїю гдⷭ҇а на́шегѡ і҆и҃са хрⷭ҇та̀ всегда̀, до́ндеже водрꙋзи́тсѧ и҆́мѧ гдⷭ҇не внꙋ́трь въ се́рдцѣ, и҆ ничто́же и҆́но помышлѧ́етъ, то́чїю ꙗ҆́кѡ до возвели́читсѧ хрⷭ҇то́съ въ ва́съ. Пре́жде же сегѡ̀ златоꙋ́ста, пишѧ̀ вели́кїй па́ѵелъ глаго́летъ: А҆́ще и҆сповѣ́си ᲂу҆сты̑ твои́ми гдⷭ҇а і҆и҃са, и҆ вѣ́рꙋеши въ се́рдцѣ твое́мъ, ꙗ҆́кѡ бг҃ъ того̀ воздви́же и҆з̾ ме́ртвыхъ, спасе́шисѧ: се́рдцемъ бо вѣ́рꙋетсѧ въ пра́вдꙋ, ᲂу҆сты́ же и҆сповѣ́дꙋетсѧ во спасе́нїе.<footnote lang="cu">Ри́м. гл. і҃, ст. ѳ҃ и҆ і.</footnote> И҆ па́ки: Никто́же глаго́летъ гдⷭ҇а і҆и҃са, то́чїю дх҃омъ ст҃ы́мъ,<footnote lang="cu">а҃ Кор. гл. в҃і, ст. г҃.</footnote> то́ є҆сть, є҆гда̀ дѣ́йство дх҃а ст҃а́гѡ прїи́метъ се́рдце, и҆́мже и҆ мо́литсѧ, є҆́же є҆́сть пред̾ꙋспѣ́вшихъ, и҆ въ себѣ̀ ꙗ҆́вѣ внꙋ́трь живꙋ́ща хрⷭ҇та̀ стѧжа́вшихъ. Послѣ́дꙋѧ семꙋ̀, и҆ ст҃ы́й дїадо́хъ [глава̀ н҃ѳ], глаго́летъ: Всѧ́кѡ и҆стѧзꙋ́етъ ѿ на́съ ᲂу҆́мъ, є҆гда̀ всѧ̑ є҆гѡ̀ и҆схождє́нїѧ загради́мъ па́мѧтїю бж҃їею, дѣ́ла до́лжна, є҆́же и҆звѣ́стнымъ твори́ти є҆гѡ̀ скоротече́нїе. Подоба́етъ ᲂу҆́бѡ даѧ́ти є҆мꙋ̀ сїѐ: гдⷭ҇и і҆и҃се, то́чїю во всецѣлодѣ́ланїе мы́сли. Никто́же бо, речѐ, глаго́летъ гдⷭ҇а і҆и҃са, то́чїю дх҃омъ ст҃ы́мъ. Са́мый ᲂу҆́бѡ тѣ́снѣ се́й глаго́лъ при́снѡ въ храни́лищахъ свои́хъ да зри́тъ, ꙗ҆́кѡ да не въ мечта̑нїѧ ᲂу҆клони́тсѧ нѣ̑каѧ. Є҆ли́цы бо пресла́вномꙋ семꙋ̀ и҆ многовожделѣ́нномꙋ и҆́мени непреста́ннѡ во глꙋбинѣ̀ се́рдца поꙋча́ютсѧ, сі́и и҆ свѣ́тъ своегѡ̀ ᲂу҆ма̀ мо́гꙋтъ нѣ́когда зрѣ́ти. Тѣ́снымъ бо попече́нїемъ ѿ мы́сли держи́мꙋ всѧ́кꙋ возница́ющꙋю скве́рнꙋ на дꙋшѝ, въ чꙋ́вствѣ дово́льнѣ попалѧ́етъ. И҆́бо бг҃ъ на́шъ, глаго́летъ, ѻ҆́гнь поѧда́ѧй ѕло́бꙋ.<footnote lang="cu">Є҆вр. гл. в҃і, ст. к҃ѳ.</footnote> Тѣ́мже и҆ въ любо́вь про́чее мно́гꙋю сла́вы своеѧ̀, дꙋ́шꙋ призыва́етъ гдⷭ҇ь. Закоснѣва́ющи бо сла́вное сїѐ и҆ многовожделѣ́нное и҆́мѧ па́мѧтїю ᲂу҆ма̀ въ теплотѣ̀ се́рдца, навыкнове́нїе въ на́съ всѧ́кѡ твори́тъ люби́ти бла́гость є҆гѡ̀, ничесомꙋ́же сꙋ́щꙋ про́чее воспѧща́ющꙋ. Се́й бо є҆́сть би́серъ многоцѣ́нный, є҆го́же прода́въ нѣ́кто, всѐ своѐ и҆мѣ́нїе стѧжа́ти мо́жетъ, и҆ и҆мѣ́ти неизглаго́ланнꙋю ѡ҆ ѡ҆брѣ́тенїи є҆гѡ̀ ра́дость. Ст҃ы́й же и҆сѵ́хїй хрⷭ҇та̀ і҆и҃са, <anchor type="page" number="433"/> та́кѡ пишѧ̀, и҆злага́етъ: Возлетѣ́вши дꙋша̀ по сме́рти на воздꙋ́хъ во врата̀ небє́снаѧ, съ собо́ю ѡ҆ себѣ̀ и҆мꙋ́щи і҆и҃са [глава̀ рм҃ѳ], нижѐ та́мѡ врагѡ́въ ᲂу҆срами́тсѧ, но съ дерзнове́нїемъ, ꙗ҆́коже ны́нѣ, и҆ тогда̀ возглаго́летъ къ ни̑мъ во вратѣ́хъ. То́чїю до и҆схо́да своего̀ да не ᲂу҆ны́етъ вопи́ти ко хрⷭ҇тꙋ̀ і҆и҃сꙋ де́нь и҆ но́щь, и҆ то́й творѧ̀ сотвори́тъ ѿмще́нїе є҆ѧ̀ вско́рѣ, по нело́жномꙋ своемꙋ̀ и҆ бж҃е́ственномꙋ ѡ҆бѣща́нїю, є҆́же речѐ ѡ҆ сꙋдїѝ непра́веднѣмъ. Є҆́й, глаго́лю ва́мъ, сотвори́тъ и҆ въ жи́зни се́й настоѧ́щей, и҆ по и҆схо́дѣ є҆ѧ̀ ѿ тѣ́ла. Лѣ́ствичникъ же і҆и҃са то́чїю глаго́лѧ [ѿ к҃а степе́ни]: і҆и҃совымъ и҆́менемъ бі́й сꙋпоста́ты: нѣ́сть бо на небесѝ и҆ на землѝ крѣ́пльша ѻ҆рꙋ́жїѧ. И҆ ничто́же и҆́но прилага́етъ. И҆ па́ки же глаго́летъ [ѿ к҃з степе́ни]: і҆и҃сова па́мѧть да соедини́тсѧ съ дыха́нїемъ твои́мъ, и҆ тогда̀ позна́еши безмо́лвїѧ по́льзꙋ.</p>
<p>Глава̀ н҃.</p>
<p><small>Є҆щѐ, ꙗ҆́кѡ не то́чїю ѿ рече́нныхъ ст҃ы́хъ ѻ҆тє́цъ, но и҆ самы́хъ верхо́вныхъ а҆пⷭ҇лъ. петра̀ и҆ па́ѵла и҆ і҆ѡа́нна ѡ҆брѣто́шасѧ тайнонаꙋче́ни нѣ́какѡ дꙋ́хомъ глаго́лы сщ҃є́нныѧ и҆ бг҃отвѡ́рныѧ моли̑твы. </small></p>
<p>Не то́чїю же ѿ си́хъ рече́нныхъ бг҃омꙋ́дрыхъ ѻ҆тє́цъ, и҆ подо́бныхъ и҆̀мъ ѡ҆брѧ́щетъ кто̀ таковы̑ѧ сщ҃є́нныѧ и҆ бг҃отвѡ́рныѧ моли̑твы, глаго́лы нѣ́какѡ тайнонаꙋче́ны, но и҆ пре́жде си́хъ, ѿ са́мыхъ первоверхо́вныхъ а҆пⷭ҇лъ съ петро́мъ, глаго́лемъ, па́ѵла же и҆ і҆ѡа́нна. Є҆ди́нъ ᲂу҆̀бо глаго́летъ, ꙗ҆́коже предреко́хомъ: никто́же мо́жетъ рещѝ гдⷭ҇а і҆и҃са, то́чїю дх҃омъ ст҃ы́мъ.<footnote lang="cu">а҃ Корі́н. гл. в҃і, ст. г҃.</footnote> Дрꙋгі́й же: благода́ть и҆ и҆́стина і҆и҃съ хрⷭ҇то́мъ бы́сть.<footnote lang="cu">І҆ѡа́н. гл. а҃, ст. з҃і.</footnote> И҆, всѧ́къ дх҃ъ, и҆́же и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ бг҃а є҆́сть.<footnote lang="cu">І҆ѡа́н. гл. д҃, ст. в҃.</footnote> Пред̾избра́нный же ѿ хрⷭ҇то́выхъ ᲂу҆чени̑къ на вопроше́нїе сїѐ сп҃са <anchor type="page" number="434"/> и҆ ᲂу҆чи́телѧ къ са̑мымъ а҆пⷭ҇лѡмъ: кого̀ мѧ̀ глаго́лютъ человѣ́цы бы́ти; блаже́ннѣйшее противонаводѧ̀ и҆сповѣ́данїе, ѿвѣща̀: ты̀ є҆сѝ хрⷭ҇то́съ сн҃ъ бг҃а жива́гѡ.<footnote lang="cu">Матѳ. гл. ѕ҃і, ст. г҃і и҆ ѕ҃і.</footnote> Сегѡ̀ ра́ди и҆ сꙋ́щїи по ни́хъ, на́ши же сла́внїи наста̑вницы, па́че же и҆́же безсꙋпрꙋ́жнымъ и҆ пꙋсты́ннымъ и҆ безмо́лвнымъ житїе́мъ ше́ствовавшїи, такѡва́ѧ речє́нїѧ ꙗ҆́кѡ разсѣ́ѧннѡ и҆ по ча́сти тремѝ си́ми столпа́ми ст҃ы́ѧ це́ркви предвозвѣщє́нныѧ, ꙗ҆́кѡ бж҃є́ственныѧ гла́сы, по ѿкрове́нїю дх҃омъ ст҃ы́мъ пред̾ꙋзакѡ́ненныѧ, є҆ще́ же и҆ тремѝ достовѣ́рными мно́жицею свидѣ́тельствѡванныѧ: треми́ же, глаго́летъ, свидѣ́тельми ста́нетъ всѧ́къ глаго́лъ. Сі́и небомꙋ́дреннїи во є҆ди́но собра́вше, и҆зрѧ́днѣйше и҆ со живꙋ́щимъ въ ни́хъ ст҃ы́мъ дх҃омъ соста́вивше, сто́лпъ моли́твы нареко́ша, и҆ сꙋ́щымъ пото́мъ преда́ша, по ѡ҆́бразꙋ подо́бномꙋ держа́ти же и҆ храни́ти є҆го̀. Зрѝ ᲂу҆̀бо и҆ чи́нъ и҆ послѣ́дованїе, и҆мꙋ́щее преѕѣ́льнꙋю ди́вность со премꙋ́дростїю, ꙗ҆́же свы́ше. Занѐ ѻ҆́въ ᲂу҆̀бо глаго́летъ гдⷭ҇а і҆и҃са: ѻ҆́въ же і҆и҃са хрⷭ҇та̀: ѻ҆́въ же хрⷭ҇та̀, сн҃а бж҃їѧ, а҆́ки нѣ́какѡ послѣ́дꙋѧ є҆ди́нъ дрꙋго́мꙋ, и҆ бли́зъ дрꙋ́гъ дрꙋ́га грѧдꙋ́ще согла́сїемъ и҆ сою́зомъ таковы́хъ бг҃одѣ́йныхъ глагѡ́лъ. Ви́дѣти бо мо́щно тѝ є҆́сть ѿ си́хъ ко́еждо сꙋ́щее на концѣ̀ є҆ди́нагѡ, ꙗ҆́кѡ нача́ло дрꙋга́гѡ прїе́млюща, и҆ та́кѡ сїѐ пред̾и́детъ да́же до трїе́хъ. То́жде же и҆ въ приложе́нїи зна́менїѧ дх҃а ᲂу҆зрѣ́ти и҆́мать. Ре́кшꙋ бо блаже́нномꙋ па́ѵлꙋ сїѐ: никто́же мо́жетъ рещѝ гдⷭ҇а і҆и҃са, то́чїю дх҃омъ ст҃ы́мъ. Сїѐ ᲂу҆̀бо лежа́щее на концѣ̀, дх҃а ст҃а́го глаго́лемъ, нача́ло ᲂу҆потреби́лъ є҆́сть громогла́сный і҆ѡа́ннъ, рекі́й: Всѧ́къ дх҃ъ, и҆́же и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ бг҃а є҆́сть. <footnote lang="cu">а҃ І҆ѡа́н. гл. д҃, ст. в҃.</footnote> Сїѧ̑ же предложи́ша всѣ̑мъ, не собо́ю и҆ ѿ себѐ, но дла́нїю дви́жими прест҃а́гѡ дх҃а. И҆́бо и҆ бж҃е́ственнѣйшагѡ петра̀ по ѿкрове́нїю и҆сповѣ́данїе, дх҃омъ ст҃ы́мъ є҆́сть дѣ́йствꙋемо. Всѧ̑ бо, глаго́летъ, дѣ́йствꙋетъ є҆ди́нъ и҆ то́йжде дх҃ъ, раздѣлѧ́ѧ ѻ҆со́бнѡ коемꙋ́ждо, ꙗ҆́коже хо́щетъ,<footnote lang="cu">а҃ Кор. гл. в҃і, ст. а҃і.</footnote> и҆ си́це ᲂу҆̀бо а҆́ки треплете́на и҆ нерасто́ржна ве́рвь бг҃отво́рныѧ моли́твы, ѕѣлѡ̀ премꙋ́дрѣ и҆ <anchor type="page" number="435"/> разꙋ́мнѣ и҆стка́на же и҆ сши́та, и҆ соста́влена, и҆ на послѣ́дꙋющихъ на́мъ прехо́дитъ ра́внымъ ѡ҆́бразомъ блюдо́ма. Ѻ҆ба́че рече́нїѧ сегѡ̀, поми́лꙋй мѧ̀, приложе́нїе послѣ́дствꙋющїи бж҃е́ственнїи ѻ҆тцы̀ съ си́ми спаси́тельными моли́твы глагѡ́лы, си́рѣчь: гдⷭ҇и і҆и҃се хрⷭ҇тѐ сн҃е бж҃їй, соста́виша и҆ сочини́ша, наипа́че же младе́нственнѣйшихъ ра́ди по добродѣ́тели, си́рѣчь, новонача́льныхъ и҆ несоверше́нныхъ. Пред̾ꙋспѣ́вшїи бо и҆ соверше́ннїи ѡ҆ хрⷭ҇тѣ̀ є҆ди́нымъ кі́имждо таковы́хъ бж҃е́ственныхъ глагѡ́лъ, си́рѣчь, си́мъ: гдⷭ҇и і҆и҃се, і҆и҃се хрⷭ҇тѐ, хрⷭ҇тѐ сн҃е бж҃їй! є҆ще́ же и҆ є҆ди́нымъ, і҆и҃се, нарече́нїемъ дово́льни сꙋ́ть, и҆ ꙗ҆́кѡ всецѣ́ло дѣ́ланїе моли́твы, се́й глаго́лъ ѡ҆б̾е́млютъ и҆ лобыза́ютъ: ꙗ҆́кѡ си́мъ неизрече́нныѧ и҆ всѧ́къ ᲂу҆́мъ, и҆ всѧ́ко видѣ́нїе, и҆ слꙋ́хъ препобѣжда́ющїѧ сла́дости и҆ ра́дости и҆сполнѧ́еми. И҆ си́це ᲂу҆́бѡ внѣ̀ пло́ти и҆ мі́ра быва́юще треблаже́ннїи, смѣжава́юще чꙋ̑вства вселѧ́ющимсѧ въ ни́хъ бж҃е́ственнымъ да́ромъ же и҆ благода́тїю, и҆зстꙋпи́тельнѡ и҆ блаже́ннѡ раче́нїемъ є҆́млеми, ѡ҆чища́ютсѧ, и҆ просвѣща́ютсѧ, и҆ соверша́ютсѧ, ꙗ҆́кѡ преесте́ственнꙋю пресꙋ́щественнагѡ бж҃ества̀, и҆ безнача́льнꙋю и҆ несозда́ннꙋю благода́ть ѿсе́лѣ, ꙗ҆́кѡ въ ча́сти ѡ҆брꙋче́нїѧ, ꙗ҆́кѡ въ зерца́лѣ взира́ющїи неѧ́внѡ, и҆ є҆ди́ною па́мѧтїю и҆ поꙋче́нїемъ, ꙗ҆́коже рече́сѧ, є҆ди́нагѡ коегѡ́ждо ѿ ска́занныхъ нарече́нїй бг҃очеловѣ́ка сло́ва дово́льствꙋющїисѧ, и҆ се́ю въ восхищє́нїѧ, и҆ соединє́нїѧ, и҆ ѿкровє́нїѧ, и҆ соединє́нїѧ, и҆ ѿкровє́нїѧ неизглагѡ́ланна превозноси́ми, и҆ дꙋ́хомъ сподоблѧ́еми неизрече́ннѣ. Въ ꙗ҆́вственное и҆звѣ́ствованїе си́хъ и҆ ᲂу҆вѣре́нїе ꙗ҆снѣ́йшее, сладча́йшїй и҆ дꙋшелюби́вый гдⷭ҇ь на́шъ і҆и҃съ хрⷭ҇то́съ сн҃ъ бж҃їй, є҆гѡ́же словеса̀ сꙋ́ть дѣла̀, и҆ глаго́лы по немꙋ̀ дх҃ъ сꙋ́ть и҆ живо́тъ, и҆зречѐ ѕѣлѡ̀ ꙗ҆́вѣ: ꙗ҆́кѡ без̾ менѐ не мо́жете твори́ти ничесѡ́же.<footnote lang="cu">І҆ѡа́н. гл. з҃і, ст. є҃.</footnote> И҆ а҆́ще что̀ про́сите въ и҆́мѧ моѐ, а҆́зъ сотворю̀. И҆ па́ки: є҆́же а҆́ще что̀ про́сите во и҆́мѧ моѐ, то̀ сотворю̀, и҆ прѡ́чаѧ, по предрече́нномꙋ на́ми.<footnote lang="cu">Глава̀ д҃і , ст. г҃і и҆ д҃і.</footnote></p>
<anchor type="page" number="436"/>
<p>Глава̀ н҃а.</p>
<p><small>Ꙗ҆́кѡ мо́щно є҆́сть и҆ новонача̑льнымъ, ѻ҆вогда̀ ᲂу҆́бѡ всѣ́ми моли́твы глагѡ́лы, ѻ҆вогда́ же ча́стїю сеѧ̀ моли́тисѧ, ѻ҆ба́че внꙋ́трь се́рдца, и҆ при́снѡ: и҆ ѡ҆ є҆́же не премѣнѧ́ти ча́стѣ глаго́лы. </small></p>
<p>Мо́щно же є҆́сть и҆ новонача̑льнымъ, ѻ҆вогда̀ ᲂу҆́бѡ всѣ́ми моли́твы глагѡ́лы, ѻ҆вогда́ же ча́стїю сеѧ̀ моли́тисѧ, ѻ҆ба́че внꙋ́трь се́рдца, и҆ при́снѡ. По ст҃о́мꙋ же дїа́дохꙋ:<footnote lang="cu">Глава̀ н҃з.</footnote> входѧ́й вы́нꙋ въ се́рдце своѐ, ѿхо́дитъ всѧ́кѡ ѿ красо́тъ жите́йскихъ: дꙋ́хомъ бо ходѧ̀, по́хоти плотскі́ѧ вѣ́дѣти не мо́жетъ,<footnote lang="cu">Гала́т. гл. є҃. ст. ѕ҃і.</footnote> занѐ про́чее въ стра́жбищѣ добродѣ́телей сицевы́й хо́дитъ, са̑мыѧ добродѣ́тєли, ꙗ҆́коже привра́тники и҆мѣ́ѧ гра́да чистоты̀: тѣ́мже и҆ недѣйстви́тельни про́чее кѡ́зни на него̀ бѣсѡ́въ тогда̀ быва́ютъ. Пи́шетъ же и҆ ст҃ы́й і҆саа́къ (ѿ н҃ сло́ва): посѣща́ющагѡ дꙋ́шꙋ свою̀ на всѧ́къ ча́съ, весели́тсѧ се́рдце во ѡ҆крове́нїихъ. И҆, собира́ѧй видѣ́нїе ᲂу҆ма̀ своегѡ̀, внꙋтрьꙋ́дꙋ въ себѣ̀ зри́тъ зарю̀ дꙋхо́внꙋю. И҆́же возгнꙋша́сѧ всѧ́кагѡ паре́нїѧ, зри́тъ влады́кꙋ своего̀ внꙋтрьꙋ́дꙋ се́рдца своегѡ̀. Нижѐ ча́стѣ премѣнѧ́ти речє́нїѧ моли́твы, да не ча́стымъ премѣне́нїемъ, преноше́нїемъ, а҆́ки нѣ́коемꙋ нестоѧ́нїю и҆ ᲂу҆клоне́нїю ѡ҆бы́кши ᲂу҆́мъ, неводрꙋже́нъ и҆ безпло́денъ пребꙋ́детъ, ꙗ҆́коже ча́стѡ предви̑жимаѧ и҆ пресажда́ємаѧ древеса̀.</p>
<p>Глава̀ н҃в.</p>
<p><small>Ꙗ҆́кѡ пло́дъ моли́твы, внꙋ́трь се́рдца моли́тисѧ, и҆ вре́мени до́лгагѡ тре́бꙋетъ, и҆ по́двига, и҆ понꙋжде́нїѧ, и҆ воѻбщѐ всѧ́ко бла́го мно́гимъ трꙋдо́мъ и҆ вре́менемъ и҆справлѧ́етсѧ. </small></p>
<p>И҆ сїѐ, є҆́же при́снѡ внꙋ́трь се́рдца моли́тисѧ: подо́бнѣ же и҆ вы̑шшаѧ сегѡ̀, не про́стѣ, и҆ ꙗ҆́коже бы приключи́лосѧ, и҆ ма́лымъ <anchor type="page" number="437"/> трꙋдо́мъ и҆ вре́менемъ и҆справлѧ́етсѧ, а҆́ще ᲂу҆́бѡ и҆ сїѐ рѣ́дцѣ въ нѣ́кїихъ по неизрече́нномꙋ смотре́нїю ѡ҆брѣ́тесѧ: но и҆ вре́мене до́лга, и҆ трꙋда̀, и҆ по́двига тѣле́сна же и҆ дꙋше́вна не ма́ла, и҆ понꙋжде́нїѧ мно́га и҆ продолжи́тельна ко и҆справле́нїю тре́бꙋетъ. По превосхо́днѣй бо мѣ́рѣ да́ра и҆ благода́ти, є҆ѧ́же надѣ́емсѧ въ прича́стїи бы́ти, ра́вны по си́лѣ подоба́етъ и҆ по́двиги ѡ҆ не́й и҆мѣ́ти, и҆ часы̀ по мѣ́рѣ ѡ҆предѣлѧ́ти. Сїѧ́ же є҆́сть, по свѧщенноꙋчи́телємъ, є҆́же и҆згна́нꙋ бы́ти ѿ па́житей се́рдца врагꙋ̀, и҆ всели́тисѧ въ него̀ ꙗ҆́вѣ хрⷭ҇тꙋ̀. Глаго́летъ бо ст҃ы́й і҆саа́къ (ѿ н҃ сло́ва): хотѧ́й ᲂу҆ви́дѣти гдⷭ҇а, хꙋдо́жествꙋетъ ѡ҆чи́стити се́рдце своѐ непреста́нною па́мѧтїю бж҃їею, и҆ та́кѡ свѣ́тлостїю мы́сли своеѧ̀ на всѧ́къ ча́съ зрѣ́ти и҆́мать гдⷭ҇а. И҆ ст҃ы́й варсоно́фїй: а҆́ще не внꙋ́треннее дѣ́ланїе съ бг҃омъ помо́жетъ человѣ́кꙋ, всꙋ́е по внѣ́шнемꙋ трꙋжда́етсѧ. Внꙋ́треннѣйшее бо дѣ́ланїе съ болѣ́знїю се́рдца прино́ситъ чистотꙋ̀: чистота́ же и҆́стинное се́рдца безмо́лвїе: безмо́лвїе же сїѐ смире́нїе: смире́нїе же, жили́щемъ бж҃їимъ твори́тъ человѣ́ка: ѿ вселе́нїѧ же сегѡ̀, со страстьмѝ бѣ́сове и҆згонѧ́еми быва́ютъ: и҆ си́це быва́етъ человѣ́къ хра́мъ бж҃їй, и҆спо́лненный ѡ҆свѧще́нїѧ, и҆спо́лненный просвѣще́нїѧ, чистоты́ же и҆ благода́ти. Блаже́нъ ᲂу҆́бѡ є҆́сть ѻ҆́ный, и҆́же гдⷭ҇а своего̀ во внꙋ́треннѣйшихъ се́рдца, ꙗ҆́кѡ въ зерца́лѣ зри́тъ, и҆злива́ѧ моле́нїе своѐ съ пла́чемъ пред̾ бла́гостїю є҆гѡ̀. И҆ преподо́бный і҆ѡа́ннъ є҆пі́скопъ карпаѳі́йскїй: мно́гагѡ вре́мене и҆ по́двига потре́ба къ моли́твамъ, ꙗ҆́кѡ да ѡ҆брѧ́щемъ въ нестꙋжа́емѣмъ ᲂу҆ма̀ ᲂу҆строе́нїи и҆но́е нѣ́кое серде́чное не́бо, и҆дѣ́же живе́тъ хрⷭ҇то́съ, ꙗ҆́коже глаго́летъ а҆пⷭ҇лъ: и҆лѝ не зна́ете, ꙗ҆́кѡ і҆и҃съ хрⷭ҇то́съ живе́тъ въ ва́съ, ра́звѣ то́чїю чи́мъ ᲂу҆́бѡ неискꙋ́сни є҆стѐ.<footnote lang="cu">в҃ Кор. гл. г҃і, ст. є҃.</footnote> И҆ вели́кїй златоꙋ́стъ (въ сло́вѣ ко и҆гꙋ́менꙋ): непреста́ннѡ пребꙋ́ди во и҆́мени гдⷭ҇а і҆и҃са, ꙗ҆́кѡ да поглоти́тъ се́рдце гдⷭ҇а, и҆ гдⷭ҇ь се́рдце, и҆ бꙋ́дета два̀ во є҆ди́но. Ѻ҆ба́че дѣ́ло сїѐ нѣ́сть є҆ди́нагѡ днѐ, и҆лѝ двою̀, но лѣ́та мнѡ́га и҆ вре́мене: мно́га бо по́двига и҆ вре́мене потре́ба, <anchor type="page" number="438"/> ꙗ҆́кѡ да и҆згна́нъ бꙋ́детъ вра́гъ, и҆ всели́тсѧ хрⷭ҇то́съ. И҆ сїѧ̑ ᲂу҆́бѡ досе́лѣ, сло́во же да возвраща́етсѧ на прележа̑щаѧ порѧ́дꙋ.</p>
<p>Глава̀ н҃г.</p>
<p><small>Ѡ҆ моли́твѣ серде́чнѣй нечи́стѣй, и҆ ка́кѡ прихо́дитъ кто̀ въ чи́стꙋю и҆ непари́тельнꙋю моли́твꙋ. </small></p>
<p>Ѿ є҆́же пребыва́ти въ рече́ннѣмъ хꙋдо́жествѣ серде́чныѧ чи́стыѧ и҆ непари́тельныѧ, а҆́ще и҆ нечи́стыѧ не́гли и҆́накѡ, и҆ непари́тельныѧ моли́твы, ꙗ҆́вѣ ꙗ҆́кѡ ѿ быва́ющихъ на возбране́нїе се́й предпрїѧ́тїй и҆ по́мыслѡвъ, прихо́дитъ подвиза́ющїйсѧ въ навыкнове́нїе без̾ понꙋжде́нїѧ, и҆ непари́тельнѡ и҆ чи́стѡ и҆ и҆́стиннѡ моли́тисѧ, си́рѣчь во є҆́же пребыва́ти въ се́рдцѣ ᲂу҆мꙋ̀, а҆ не съ понꙋжде́нїемъ малодꙋ́шнѣ вдыха́нїемъ вводи́мꙋ бы́ти, и҆ па́ки ѿскака́ти: но самомꙋ̀ при́снѡ къ себѣ̀ ѡ҆браща́ющꙋсѧ, съ любо́вїю пребыва́ти въ се́мъ се́рдцѣ, и҆ непреста́ннѡ та́кѡ моли́тисѧ. Глаго́летъ бо ст҃ы́й и҆сѵ́хїй: не и҆мѣ́ѧй моли́твы чи́сты ѿ пѡ́мыслъ, ѻ҆рꙋ́жїѧ не и҆́мать на бра́нь (глава̀ к҃а). Моли́твꙋ же глаго́лю, непреста́ннѡ дѣ́йствꙋемꙋю во внꙋ́тренности дꙋшѝ, да і҆и҃са хрⷭ҇та̀ призыва́нїемъ, та́йнѡ ра́тꙋѧй сꙋпоста́тъ поража́етсѧ и҆ ѡ҆палѧ́етсѧ. И҆ па́ки: блаже́нъ вои́стиннꙋ, и҆́же си́це прилѣпи́сѧ ко і҆и҃сꙋ моли́твою во ᲂу҆мѣ̀, и҆ гласи́тъ є҆го̀ непреста́ннѡ въ се́рдцѣ, ꙗ҆́коже воздꙋ́хъ присоединѧ́етсѧ тѣлесє́мъ на́шымъ, и҆лѝ пла́мень свѣщѣ̀ (глава̀ рч҃ѕ). И҆ па́ки: и҆ преходѧ́щее ᲂу҆́бѡ со́лнце над̾ земле́ю, твори́тъ де́нь: ст҃о́е же и҆ честно́е и҆́мѧ гдⷭ҇а і҆и҃са, въ ᲂу҆мѣ̀ сїѧ́ющее ча́стостїю, ражда́етъ безчи́слєнныѧ солнцесвѣтови̑дныѧ мы̑сли.</p>
<p>Глава̀ н҃д.</p>
<p><small>Ѡ҆ непари́тельнѣй и҆ чи́стѣй серде́чнѣй моли́твѣ, и҆ ражда́емѣй ѿ неѧ̀ теплотѣ̀.</small></p>
<p>И҆ сїѐ є҆́сть, и҆ и҆менꙋ́етсѧ моли́тва серде́чнаѧ, чи́стаѧ и҆ непари́тельнаѧ, ꙗ҆́коже рече́сѧ, ѿ неѧ́же ражда́етсѧ нѣ́каѧ теплота̀ <anchor type="page" number="439"/> въ се́рдцѣ, по семꙋ̀: согрѣ́ѧсѧ се́рдце моѐ во мнѣ̀, и҆ въ поꙋче́нїи мое́мъ разгори́тсѧ ѻ҆́гнь.<footnote lang="cu">Ѱал. л҃и, ст. д҃.</footnote> Ѻ҆́гнь, є҆го́же гдⷭ҇ь і҆и҃съ хрⷭ҇то́съ воврещѝ прїи́де въ зе́млю серде́цъ на́шихъ, пре́жде ᲂу҆́бѡ сꙋ́щїѧ терноно́сныѧ благода́ти, ны́нѣ же дꙋхѡно́сныѧ благода́ти, ꙗ҆́коже глаго́летъ са́мъ гдⷭ҇ь на́шъ і҆и҃съ хрⷭ҇то́съ: ѻ҆гнѧ̀ прїидо́хъ воврещѝ на зе́млю, и҆ что̀ хотѣ́лъ бы́хъ, а҆́ще бы ны́нѣ возгорѣ́лсѧ.<footnote lang="cu">Лꙋкѝ гл. в҃і, ст. м҃ѳ.</footnote> Сїѧ̀ и҆ бы́вшихъ съ клео́пою нѣ́когда согрѣ́ѧвши и҆ разже́гши, ᲂу҆диви́тельнѣ дрꙋ́гъ ко дрꙋ́гꙋ вопи́ти сотворѝ сїѐ: не се́рдце ли на́ше горѧ̀ бѣ̀ въ на́съ, є҆гда̀ глаго́лаше на́ма на пꙋтѝ;<footnote lang="cu">Лꙋкѝ гл. к҃д, ст. л҃в.</footnote> Глаго́летъ же и҆ і҆ѡа́ннъ дамаски́нъ ди́вный, въ нѣ́коемъ тропарѝ пѣ́сней свои́хъ ко прест҃ѣ́й бцⷣѣ: влече́тъ мѧ̀ къ пѣснопѣ́нїю любвѐ дѣви́ческїѧ ѻ҆́гнь серде́чный. Пи́шетъ и҆ ст҃ы́й і҆саа́къ: ѿ дѣ́ланїѧ нꙋ́жднагѡ ражда́етсѧ теплота̀ безмѣ́рнаѧ, разгара́емаѧ въ се́рдцѣ ѿ те́плыхъ помышле́нїй нововселѧ́ющихсѧ въ ᲂу҆́мъ. Сїе́ же дѣ́ланїе и҆ хране́нїе и҆стончева́ютъ ᲂу҆́мъ въ теплотѣ̀ и҆́хъ помышле́нїй, и҆ подаю́тъ є҆мꙋ̀ зрѣ́нїе (ѿ н҃ѳ сло́ва). И҆ продолжа́ѧ да́лѣе: и҆ ѿ теплоты̀ сеѧ̀ послѣ́дꙋющїѧ ѿ благода́ти видѣ́нїѧ, ражда́етсѧ ча́стое тече́нїе сле́зъ. И҆ пома́лѣ: и҆ ѿ непреста́нныхъ сле́зъ, прїе́млетъ дꙋша̀ ми́ръ по́мыслѡвъ, и҆ возвыша́етсѧ въ чистотꙋ̀ ᲂу҆ма̀: чистото́ю же ᲂу҆ма̀ прихо́дитъ человѣ́къ, во є҆́же зрѣ́ти та̑йны бж҃їѧ. И҆ пома́лѣ: по си́хъ же достиза́етъ ᲂу҆́мъ ви́дѣти ѿкровє́нїѧ и҆ зна́мєнїѧ, ꙗ҆́коже ви́дѣ і҆езекі́иль проро́къ. Є҆щѐ (ѿ ѯ҃ѳ сло́ва): Сле́зы и҆ бїе́нїе главы̀ на моли́твѣ, и҆ є҆́же валѧ́тисѧ съ те́плостїю возбꙋжда́ютъ теплотꙋ̀ сла́дости своеѧ̀ внꙋ́трь се́рдца, и҆ съ похвалѧ́емымъ и҆зстꙋпле́нїемъ лета́етъ се́рдце къ бг҃ꙋ, и҆ вопїе́тъ: возжада̀ дꙋша̀ моѧ̀ къ тебѣ̀, бг҃ꙋ крѣ́пкомꙋ живо́мꙋ: когда̀ прїидꙋ̀ и҆ ꙗ҆влю́сѧ лицꙋ̀ твоемꙋ̀, гдⷭ҇и;<footnote lang="cu">Ѱал. м҃а, ст. г҃.</footnote> и҆ прѡ́чаѧ. И҆ лѣ́ствичникъ: ѻ҆́гнь ᲂу҆́бѡ бж҃е́ственный прише́дъ въ се́рдце, моли́твꙋ возста́ви: се́й же воста́вшей и҆ на не́бо возне́сшейсѧ, ѻ҆гнѧ̀ въ го́рницѣ дꙋшѝ схожде́нїе бы́сть (ѿ к҃и степе́ни). Є҆щѐ: кто̀ ᲂу҆́бѡ вѣ́рный и҆ мꙋ́дрый и҆́нокъ, и҆́же теплотꙋ̀ свою̀ сохранѝ неꙋгаса́емꙋ, и҆ да́же <anchor type="page" number="440"/> до и҆схо́да своегѡ̀ на всѧ́къ де́нь прилага́ти ѻ҆́гнь ѻ҆гню̀, и҆ теплотꙋ̀ теплотѣ̀, и҆ жела́нїе жела́нїю, и҆ тща́нїе тща́нїю не преста̀; И҆ ст҃ы́й и҆́лїа є҆кді́къ: внегда̀ ѿ внѣ́шнихъ ᲂу҆праздни́вшисѧ дꙋша̀ соедини́тсѧ съ моли́твою, тогда̀ сїѧ̀ а҆́ки нѣ́кїй пла́мень ѡ҆крꙋжи́вши ю҆̀, ꙗ҆́коже ѻ҆́гнь желѣ́зо, разжже́ннꙋ всю̀ твори́тъ. И҆ є҆́сть дꙋша̀ ᲂу҆́бѡ та́ѧжде, но не ктомꙋ̀ прикаса́ема, ꙗ҆́коже бо разжже́нное желѣ́зо внѣ́шними прикоснове́ньми неѡсѧза́емо (глава̀ р҃є). Є҆щѐ: блаже́нъ, и҆́же въ житїѝ се́мъ та́кѡ сподо́бивыйсѧ зрѣ́ти себѐ и҆ своѐ є҆стество́мъ бре́нное человѣкоподо́бїе, благода́тїю ѻ҆́гненно ᲂу҆ви́дѣ (глава̀ р҃ѕ).</p>
<p>Глава̀ н҃є.</p>
<p><small>Ꙗ҆́кѡ и҆ теплота̀ сїѧ̀ разли́чнѣ и҆́мать рожде́нїе: и҆́стиннѣе же, ꙗ҆́же ѿ чи́стыѧ серде́чныѧ моли́твы. </small></p>
<p>Вѣ́ждь же, ꙗ҆́кѡ и҆ такова́ѧ теплота̀ разли́чнѣ и҆ многоѡбра́знѣ и҆́мать въ на́съ самѣ́хъ рожде́нїе и҆ бытїѐ, и҆ сїѐ ꙗ҆́вѣ є҆́сть ѿ и҆зложе́нныхъ глагѡ́лъ ст҃ы́хъ, не смѣ́емъ же рещѝ, и҆ ѿ са́магѡ дѣѧ́нїѧ. Сво́йственнѣйшаѧ же ѿ си́хъ теплота̀ нѣ́какѡ є҆́сть сїѧ̀, ꙗ҆́же ѿ чи́стыѧ серде́чныѧ моли́твы происхо́дитъ, и҆ съ не́ю вы́нꙋ прихо́дитъ и҆ возраста́етъ, и҆ въ просвѣще́нїи сꙋще́ственнѣмъ сꙋббѡ́тствꙋетъ, си́рѣчь, сꙋще́ственнѣ просвѣще́нна содѣ́ловаетъ: по свидѣ́тельствꙋ ѻ҆тцє́въ, си́це сꙋ́щаго человѣ́ка.</p>
<p>Глава̀ н҃ѕ.</p>
<p><small>Ко́е є҆́сть бли́зкое дѣ́ло серде́чныѧ теплоты̀.</small></p>
<p>Ꙗ҆́же теплота̀ внима́тельнѣ ѿгонѧ́етъ возбранѧ̑ющаѧ пе́рвѣйшей чи́стѣй соверше́ннѣ соверша́тисѧ моли́твѣ. Ѻ҆́гнь бо є҆́сть бг҃ъ на́шъ, и҆ ѻ҆́гнь поѧда́ющъ ѕло́бꙋ бѣсѡ́въ и҆ страсте́й на́шихъ. Глаго́летъ бо ст҃ы́й дїа́дохъ (глава̀ ч҃з): є҆гда̀ съ горѧ́щею <anchor type="page" number="441"/> нѣ́коею болѣ́знїю се́рдце внꙋ́трь прїе́млетъ стрѣ́лы бѣсѡ́вскїѧ, ꙗ҆́коже ра́тꙋемый са̑мыѧ ты̑ѧ стрѣ́лы мни́тсѧ терпѣ́ти, ненави́дитъ съ болѣ́знїю дꙋша̀ стра̑сти, ꙗ҆́кѡ въ нача́лѣ сꙋ́щи ѡ҆чище́нїѧ. А҆́ще бо не поболи́тъ вельмѝ ѡ҆ безстꙋ́дствѣ грѣха̀, не возмо́жетъ бога́тнѣ возра́доватисѧ ѡ҆ бла́гости правосꙋ́дїѧ. Хотѧ́й ᲂу҆́бѡ ѡ҆чи́стити се́рдце своѐ, вы́нꙋ па́мѧтїю гдⷭ҇а і҆и҃са да разжиза́етъ то̀, сїѐ то́чїю непреста́ннѡ поꙋче́нїе и҆ дѣ́ло и҆мѣ́ѧ. Не бо, ѻ҆вогда̀ ᲂу҆̀бо моли́тисѧ подоба́етъ, ѻ҆вогда́ же нѝ, гни́лость свою̀ ѿве́ргнꙋти хотѧ́щымъ: но при́снѡ въ моли́твѣ ᲂу҆пражнѧ́тисѧ блюде́нїемъ ᲂу҆ма̀, а҆́ще бы и҆ внѣ̀ не́гдѣ пребыва́ли моли́твенныхъ хра́мѡвъ. И҆́мже бо ѡ҆́бразомъ хотѧ́й ѡ҆чи́стити зла́то, а҆́ще и҆ вма́лѣ ѻ҆гню̀ попꙋ́ститъ не бы́ти въ горни́лѣ, жестотꙋ̀ па́ки въ чистѧ́щемсѧ веществѣ̀ произво́дитъ: та́кѡ и҆ ѻ҆вогда̀ ᲂу҆̀бо помина́ѧй бг҃а, ѻ҆вогда́ же нѝ, є҆́же мни́тъ стѧжа́ти моли́твою, сїѐ пра́здностїю погꙋблѧ́етъ. Мꙋ́жꙋ же любодобродѣ́тельномꙋ сво́йственно є҆́сть, при́снѡ па́мѧтїю бж҃їею зе́мленность се́рдца и҆стреблѧ́ти, да си́це ѕлꙋ̀ пома́лꙋ ѿ ѻ҆гнѧ̀ па́мѧти блага́гѡ потреблѧ́емꙋ, соверше́ннѣ дꙋша̀ въ є҆сте́ственнꙋю свою̀ свѣ́тлость со множа́йшею возврати́тсѧ. И҆ си́це ᲂу҆́бѡ ᲂу҆́мъ пребыва́ѧ въ се́рдцѣ, чи́стѣ и҆ непреле́стнѣ мо́литсѧ, по томꙋ́жде ст҃о́мꙋ глаго́лющемꙋ: Тогда̀ є҆́сть и҆́стиннаѧ и҆ непреле́стнаѧ моли́тва,є҆гда̀ се́рдце блюде́тъ ᲂу҆́мъ, внегда̀ мо́литсѧ. Пи́шетъ же ст҃ы́й и҆сѵ́хїй: се́й и҆́стиненъ є҆́сть тре́звѣнникъ, и҆́же въ се́рдцѣ є҆́сть и҆́нокъ (глава̀ рн҃ѳ).</p>
<p>Глава̀ н҃з.</p>
<p><small>Ѡ҆ ражда́емѣмъ ѿ теплоты̀, внима́нїѧ же и҆ моли́твы, жела́нїи и҆ раче́нїи. </small></p>
<p>Таково́ю же теплото́ю и҆ со внима́нїемъ моли́твою, си́рѣчь, чи́стою моли́твою, къ помина́емомꙋ при́снѡ гдⷭ҇ꙋ і҆и҃сꙋ хрⷭ҇тꙋ̀ жела́нїе, и҆ бж҃е́ственное раче́нїе и҆ любы̀ въ се́рдцѣ ражда́етсѧ, ꙗ҆́коже <anchor type="page" number="442"/> пи́сано є҆́сть: ѻ҆трокѡви́цы возлюби́ша тѧ̀, привлеко́ша тѧ̀. И҆, ꙗ҆́кѡ ᲂу҆ѧ́звлена є҆́смь любо́вїю а҆́зъ.<footnote lang="cu">Пѣ́снь пѣ́с. гл. а҃, ст. в҃ и҆ г҃.</footnote> Глаго́летъ же и҆ ст҃ы́й маѯі́мъ: всѧ̑ ᲂу҆́бѡ добродѣ́тєли содѣ́йствꙋютъ ᲂу҆мꙋ̀ къ бж҃е́ственномꙋ раче́нїю, мно́жае же всѣ́хъ чи́стаѧ мл҃тва: се́ю бо къ бг҃ꙋ воскрилѧ́емь, внѣ̀ быва́етъ всѣ́хъ (глава̀ в҃, ст. є҃).</p>
<p>Глава̀ н҃и.</p>
<p><small>Ѡ҆ слеза́хъ серде́чныхъ, и҆ є҆щѐ ѡ҆ бж҃е́ственнѣмъ жела́нїи и҆ раче́нїи. </small></p>
<p>Ѿ кото́рагѡ се́рдца и҆ слеза̀ наимножа́йшаѧ и҆стека́етъ ѡ҆чища́ющи и҆ ᲂу҆тꙋчнѧ́ющи, ѿ любвѝ си́ми ѡ҆богатѣ́вшагѡ, а҆ не и҆стаева́ющи и҆ и҆змождава́ющи. И҆ сїе́ бо ѿ бж҃е́ственнагѡ жела́нїѧ, и҆ ѻ҆́но ѿ бж҃е́ственнагѡ раче́нїѧ, ѕѣ́льнымъ и҆ неꙋдержи́мымъ жела́нїемъ и҆ раче́нїемъ помина́емагѡ гдⷭ҇а і҆и҃са хрⷭ҇та̀ а҆́ще и҆ и҆стꙋпа́ющо, вопїе́тъ: ᲂу҆слади́лъ мѧ̀ є҆сѝ жела́нїемъ, хрⷭ҇тѐ, и҆ и҆змѣни́лъ є҆сѝ бж҃е́ственнымъ твои́мъ раче́нїемъ. И҆ ве́сь є҆сѝ, сп҃се, сла́дость, ве́сь є҆сѝ вожделѣ́нїе и҆ жела́нїе, ве́сь ненасы́тинъ, ве́сь є҆сѝ добро́та недоꙋмѣ́ннаѧ. И҆ съ па́ѵломъ вопїе́тъ хрⷭ҇топроповѣ́дникомъ: любы̀ бж҃їѧ соде́ржитъ ны̀. И҆, кто́ ны разлꙋчи́тъ ѿ любвѐ бж҃їѧ; ско́рбь ли, и҆лѝ тѣснота̀, и҆лѝ гоне́нїе, и҆лѝ гла́дъ, и҆лѝ нагота̀, и҆лѝ бѣда̀, и҆лѝ ме́чь;<footnote lang="cu">Ри́м. гл. и҃, ст. л҃є.</footnote> И҆ па́ки: и҆звѣсти́хсѧ, ꙗ҆́кѡ ни сме́рть, ни живо́тъ, ни а҆́гг҃ли, ни нача̑ла, ни вла̑сти, ни си̑лы, ни настоѧ̑щаѧ, ни грѧдꙋ̑щаѧ, ни высота̀, ни глꙋбина̀, ни и҆́на тва́рь возмо́жетъ на́съ разлꙋчи́ти ѿ любвѐ бж҃їѧ, ꙗ҆́же ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ (ст. л҃и и҆ л҃ѳ).</p>
<p>Глава̀ н҃ѳ.</p>
<p><small>Совѣ́тованїе ѡ҆ є҆́же не и҆ска́ти, ꙗ҆̀же вы́ше мѣ́ры, и҆ є҆щѐ побꙋжде́нїе къ при́сной па́мѧти, ꙗ҆́же въ се́рдцѣ, гдⷭ҇а на́шегѡ і҆и҃са хрⷭ҇та̀. </small></p>
<p>Да ᲂу҆̀бо сподо́битсѧ кто̀ си́хъ, и҆ всѣ́хъ, ꙗ҆́же по си́хъ, ѡ҆ ни́хже нѣ́сть ны́нѣ глаго́лати благовре́менно: не и҆щи́ бо, глаго́летъ, <anchor type="page" number="443"/> пре́жде вре́мени, ꙗ҆̀же своѐ и҆́мꙋтъ вре́мѧ. И҆, благо́е нѣ́сть добро̀, є҆гда̀ не до́брѣ бꙋ́детъ. И҆ по ст҃о́мꙋ ма́ркꙋ: неполе́зно є҆́сть пре́жде дѣ́ланїѧ пе́рвѣйшихъ, вѣ́дѣти втора̑ѧ. Ра́зꙋмъ бо кичи́тъ за пра́здность, а҆ любы̀ созида́етъ, за є҆́же всѧ̑ терпи́тъ.<footnote lang="cu">а҃ Кор. гл. и҃, ст. а҃.</footnote> Подоба́етъ тща́тисѧ, и҆ при́снѡ подвиза́тисѧ, ꙗ҆́коже рече́сѧ, па́мѧть гдⷭ҇а і҆и҃са хрⷭ҇та̀ внꙋ́трь глꙋбины̀ се́рдца при́снѡ и҆мѣ́ти, а҆ не внѣ̀ и҆ по ве́рхꙋ, ꙗ҆́коже и҆ ѡ҆ се́мъ то́йже блаже́нный ма́рко глаго́летъ: ꙗ҆́кѡ не нача́льнѣйшимъ и҆ ᲂу҆́мнымъ ᲂу҆пова́нїе ѿве́рзетсѧ внꙋ́треннѣйшее и҆ та́йное и҆ чи́стое се́рдца на́шегѡ вмѣсти́лище, не мо́щно є҆́сть и҆звѣ́стнѡ позна́ти внꙋ́трь живꙋ́щаго, нижѐ вѣ́дѣти, прїѧ́ты ли бы́ша словє́сныѧ жє́ртвы на́шѧ, и҆лѝ нѝ.</p>
<p>Глава̀ ѯ҃.</p>
<p><small>Ѡ҆ те́плѣй ре́вности и҆ бж҃е́ственнѣмъ въ на́съ ꙗ҆вле́нїи, и҆ сꙋще́ственнѣмъ благода́ти просвѣще́нїи. </small></p>
<p>Та́кѡ бо ᲂу҆до́бь ᲂу҆клони́тсѧ, не дѣ́лъ лꙋка́выхъ то́чїю, но и҆ встра́стныхъ пѡ́мыслъ и҆ неподо́бныхъ мечта́нїй, ꙗ҆́коже пи́сано є҆́сть: дх҃омъ ходи́те, и҆ по́хѡти плотскі̑ѧ не соверша́йте.<footnote lang="cu">Гала́т. гл. є҃, ст. ѕ҃і.</footnote> Па́че же ѿ всѧ́кагѡ по́мысла и҆ всѧ́кагѡ мечта́нїѧ ѿстꙋ́питъ, ꙗ҆́кѡ горѧ́щею свое́ю ѡ҆ добродѣ́тели ре́вностїю попалѧ́ѧй и҆ потреблѧ́ѧй всѧ́кое лꙋка́вое дѣ́йство, чꙋ́вственнѣ и҆ мы́сленнѣ дѣ́йствовавшее въ не́мъ съ нача́льники и҆́хъ ѡ҆ ѕлѣ̀ ра́дꙋющимисѧ бѣ́сы, ꙗ҆́коже глаго́летъ ст҃ы́й і҆саа́къ (ѿ и҃ сло́ва) стра́шенъ є҆́сть бѣсовѡ́мъ, и҆ вожделѣ́ненъ бг҃ови, и҆ а҆́гг҃лѡмъ є҆гѡ̀, съ те́плою ре́вностїю и҆скоренѧ́ѧй ѿ врага̀ возраста́ющее въ не́мъ те́рнїе. И҆ въ предспѣ́ѧнїе прїи́детъ прїѧ́ти ѿсю́дꙋ и҆звѣще́нїе любвѐ, ꙗ҆́же къ немꙋ̀, и҆ ꙗ҆́вственнагѡ ꙗ҆вле́нїѧ, и҆ вселе́нїѧ сꙋще́ственнагѡ, и҆ бж҃е́ственнѣйшагѡ просвѣще́нїѧ благода́ти. А҆́ще же хо́щеши рещѝ, ѕѣлѡ̀ ра́достнѣ па́ки востече́тъ ко пре́жнемꙋ благода́тїю и҆ ст҃ы́мъ <anchor type="page" number="444"/> креще́нїемъ совершенносодѣ́ѧнномꙋ на́мъ бл҃горо́дїю и҆ сыноположе́нїю дꙋхо́внꙋ. И҆ па́ки глаго́летъ ст҃ы́й і҆саа́къ: (въ то́мже сло́вѣ): се́й є҆́сть і҆ерꙋсали́мъ, и҆ ца́рствїе бж҃їе внꙋ́трь на́съ сокрове́нное, по словесѝ гдⷭ҇ню: сїѧ̀ страна̀, ѻ҆́блакъ є҆́сть сла́вы бж҃їѧ, во́ньже є҆ди́ни чи́стїи се́рдцемъ вни́дꙋтъ, є҆́же ви́дѣти лицѐ своегѡ̀ влⷣки. То́чїю са́мъ да не и҆́щетъ въ себѣ̀ ꙗ҆вле́нїѧ бж҃їѧ, да не прїи́метъ тогѡ̀, и҆́же вои́стиннꙋ тьма̀ є҆́сть, а҆ свѣ́тъ бы́ти лицемѣ́ритсѧ.</p>
<p>Глава̀ ѯ҃а.</p>
<p><small>Ѡ҆ дѣ́йствѣ бж҃е́ственнѣмъ и҆ сопроти́внѣмъ.</small></p>
<p>Є҆гда́ же ᲂу҆́мъ, не и҆́щꙋщꙋ є҆мꙋ̀, свѣ́тъ зри́тъ, да не прїе́млетъ сегѡ̀, нижѐ ᲂу҆́бѡ да ᲂу҆празднѧ́етъ, ꙗ҆́коже глаго́летъ преподо́бный ма́рко: ꙗ҆́кѡ є҆́сть дѣ́йство благода́ти, и҆ є҆́сть дѣ́йство сатанино̀, младе́нцꙋ невѣ́домо. Добро́ же є҆́сть, такова̑ѧ не зрѣ́ти ꙗ҆́кѡ въ зерца́лѣ, пре́лести ра́ди, нижѐ проклина́ти, и҆́стины ра́ди, но всѧ̑ ᲂу҆пова́нїемъ приноси́ти бг҃ови: то́й бо вѣ́сть ѻ҆бои́хъ поле́зное. Ѻ҆ба́че да вопроша́етъ и҆мꙋ́щаго благода́ть и҆ си́лꙋ ѿ бг҃а наꙋчи́ти и҆ разсꙋди́ти.</p>
<p>Глава̀ ѯ҃в.</p>
<p><small>Ѡ҆ ᲂу҆чи́тели просвѣще́ннѣмъ и҆ непреле́стнѣмъ.</small></p>
<p>И҆ а҆́ще ᲂу҆́бѡ ѡ҆брѣ́лъ бы и҆мꙋ́щаго наꙋчи́ти, не ꙗ҆́коже то́чїю ѿ ра́зꙋма бж҃е́ственнагѡ писа́нїѧ, но ꙗ҆́коже бг҃ꙋ благодаре́нїе, и҆ са́мъ ѻ҆́нъ блаже́ннѡ воспрїѧ̀ бж҃е́ственное просвѣще́нїе: а҆́ще же нѝ, то̀ лꙋ́чше не прїѧ́ти, но со смире́нїемъ ко бг҃ꙋ прибѣ́гнꙋти, недосто́йна себѐ ѿ чи́ста се́рдца вмѣнѧ́ѧ и҆ нарица́ѧ такова́гѡ досто́инства и҆ видѣ́нїѧ, ꙗ҆́коже ᲂу҆̀бо семꙋ̀, и҆ є҆ли̑ка реко́шасѧ, є҆ще́ же и҆ рекꙋ́тсѧ, тайнонаꙋчи́хомсѧ благода́тїю хрⷭ҇то́вою, и҆ ѿ ѧ҆зы̑къ нело́жныхъ, дх҃омъ ст҃ы́мъ дви́жимыхъ и҆ вѣща́вшихъ, и҆ бг҃одꙋхнове́нныхъ писа́нїй, и҆ ѿ ча́стагѡ и҆скꙋ́са.</p>
<anchor type="page" number="445"/>
<p>Глава̀ ѯ҃г.</p>
<p><small>Ѡ҆ просвѣще́нїи и҆́стиннѣмъ и҆ ло́жнѣмъ, си́рѣчь, свѣ́тѣ бж҃е́ственнѣмъ, и҆ лꙋка́вѣмъ. </small></p>
<p>А҆́ще бо въ нѣ́кихъ свои́хъ списа́нїѧхъ сла́внїи ѻ҆тцы̀ на́ши зна́мєнїѧ непреле́стнагѡ и҆ ло́жнагѡ просвѣще́нїѧ нѣ́какѡ и҆з̾ѧвлѧ́ютъ: ꙗ҆́коже ᲂу҆́бѡ и҆ треблаже́нный па́ѵелъ латрі́йскїй сотворѝ, ре́къ къ вопроси́вшемꙋ є҆го̀ ѡ҆ се́мъ ᲂу҆ченикꙋ̀ своемꙋ̀: ꙗ҆́кѡ свѣ́тъ ᲂу҆́бѡ сопроти́вныѧ си́лы ѻ҆гневи́дѣнъ є҆́сть и҆ дымова́тъ, и҆ чꙋ́вственномꙋ семꙋ̀ ѻ҆гню̀ подо́бенъ, и҆ повнегда̀ то́й страстоꙋмѣ́реннаѧ дꙋша̀ и҆ ѡ҆чище́ннаѧ ᲂу҆ви́дитъ, несла́достнѣ ѡ҆брѣта́етсѧ къ немꙋ̀, и҆ гнꙋша́етсѧ: блага́гѡ же благі́й є҆́сть ѡ҆бра́дованнѣйшїй и҆ чистѣ́йшїй: и҆ прише́дъ ѡ҆свѣща́етъ, свѣ́та же и҆ ра́дости и҆ весе́лїѧ и҆сполнѧ́етъ дꙋ́шꙋ, и҆ кро́ткꙋ ѻ҆́нꙋю и҆ человѣколюби́вꙋ содѣ́ловаетъ: и҆ и҆́ни же та́кожде. Но ѻ҆ба́че, ꙗ҆́коже предречє́ннаѧ живы́мъ гла́сомъ слы́шалъ є҆сѝ, та́кѡ и҆ ѡ҆ се́мъ во вре́мѧ ᲂу҆слы́шиши, ны́нѣ бо не вре́мѧ.</p>
<p>Глава̀ ѯ҃д.</p>
<p><small>Ѡ҆ мечта́нїи неподо́бнѣмъ же и҆ ка́кѡ подоба́етъ и҆зслѣ́довати ѧ҆̀. </small></p>
<p>А҆ поне́же вма́лѣ пре́жде ѡ҆ мечта́нїи помѧнꙋ́хомъ, и҆ мечта́нїи неподоба́ющемъ, поле́знѣйше є҆́сть, ꙗ҆́коже на́мъ мни́тсѧ, вкра́тцѣ и҆ ѡ҆ то́мъ, па́че же ѡ҆ всѧ́комъ мечта́нїи, ꙗ҆́коже мо́щно рещѝ: ѕѣлѡ́ бо сопротивлѧ́етсѧ проклѧ́тое чи́стѣй серде́чнѣй моли́твѣ, и҆ є҆ди́нственномꙋ и҆ просто́мꙋ ᲂу҆ма̀ дѣ́ланїю. Тѣ́мже и҆ бж҃е́ственнїи ѻ҆тцы̀ многоѡбра́знѣ ѡ҆ не́мъ и҆ на ѻ҆́ное провѣщава́ютъ. Сїѐ ᲂу҆́бѡ различноѡбра́зное, ꙗ҆́коже басносло́вимый деда́лъ, и҆ многогла́вное, ꙗ҆́коже ѵ҆́дра, мечта́нїе, ꙗ҆́кѡ нѣ́кїй мо́стъ <anchor type="page" number="446"/> бѣсо́вскїй, свѧты́ми предрече́сѧ: тѣ́мъ бо проходѧ́ще и҆ преходѧ́ще нечести́вїи ᲂу҆бі̑йцы, прїѡбща́ютсѧ нѣ́какѡ и҆ смѣ́шиваютсѧ съ дꙋше́ю, пче́льникъ трꙋ́тнєвъ сїю̀ содѣ́ловающе и҆ мы́слей жили́ще безпло́дныхъ и҆ встра́ственныхъ. Є҆́же ᲂу҆́бѡ мечта́нїе ѿмета́ти подоба́етъ соверше́ннѣ, то́чїю а҆́ще не хо́щеши покаѧ́нїѧ ра́ди сокрꙋше́нїѧ, пла́чѧ же и҆ смиреномꙋ́дрїѧ, къ си̑мъ же и҆ поꙋче́нїѧ сꙋ́щихъ и҆ видѣ́нїѧ, є҆ще́ же и҆ неподо́бнагѡ ра́ди мечта́нїѧ, приравни́ти и҆ равноизвѣ́сити благоподо́бное мечта́нїе, и҆ съ си́мъ ѻ҆́ное смѣси́въ, и҆ проти́вꙋ воева́въ, и҆ ꙗ҆́кѡ щитоповерга́ющаѧ безче́стное и҆ безстꙋ́дное крѣ́пцѣ низложи́въ, та́кѡ проти́вꙋ ѻ҆́нагѡ прїѧ́ти побѣди́тєльнаѧ. И҆́бо та́кѡ творѧ̀, не то́кмѡ не тщеты̀, но и҆ прїѡбрѣ́тенїѧ себѣ̀ вино́венъ мо́глъ бы є҆сѝ бы́ти, ꙗ҆́кѡ на сꙋдѣ̀ безпогрѣ́шнѣ дѣла̀ своѧ̑ ᲂу҆правлѧ́ѧй, и҆ ꙗ҆́кѡ мечта́нїе неподо́бно, мечта́нїемъ благоподо́бнымъ ᲂу҆празднѧ́ѧй, и҆ ѻ҆рꙋ́жїѧми сопроти́вныхъ си́хъ подсопроти́вныхъ сме́ртнѣ ᲂу҆ѧзвлѧ́ѧй, и҆лѝ ᲂу҆бива́ѧй, ꙗ҆́коже дре́вле голїа́ѳа бж҃е́ственный дв҃дъ.<footnote lang="cu">а҃ Цар. з҃і, ст. м҃ѳ.</footnote></p>
<p>Глава̀ ѯ҃є.</p>
<p>Ꙗ҆́кѡ не то́кмѡ неподо́бное мечта́нїе, но и҆ благоподо́бное ѿве́ржено ст҃ы́ми въ чи́стѣй моли́твѣ и҆ въ простѣ́мъ и҆ є҆ди́нственнѣмъ дѣ́ланїи ᲂу҆ма̀.</p>
<p>Се́й же по́двигъ є҆щѐ младе́нцєвъ, си́рѣчь, новонача́льныхъ є҆́сть. Вре́менемъ бо пред̾ꙋспѣ́вшїи, соверше́ннѣ неподо́бное мечта́нїе съ благоподо́бнымъ ѿме́щꙋтъ и҆ безвѣ́стнѡ содѣ́ловаютъ, ꙗ҆́кѡ во́скъ та́ющъ ѿ лица̀ ѻ҆гнѧ̀ и҆спепелѧ́юще и҆ разорѧ́юще чи́стыѧ ра́ди моли́твы, и҆ неѡбра́знагѡ ра́ди ѿверже́нїѧ и҆ ѡ҆бнаже́нїѧ ѿ всѣ́хъ ᲂу҆ма̀, проста́гѡ ра́ди къ бг҃ꙋ ᲂу҆стремле́нїѧ, а҆́ще ли же хо́щеши, и҆ прїѧ́тїѧ, и҆ невоѡбраже́ннагѡ и҆ є҆ди́нственнагѡ <anchor type="page" number="447"/> соедине́нїѧ. Глаго́летъ бо ст҃ы́й и҆сѵ́хїй: всѧ́къ по́мыслъ мечта́нїе є҆́сть во ᲂу҆мѣ̀ чꙋ́вственныѧ нѣ́кїѧ ве́щи: ᲂу҆́мъ бо сы́й а҆ссѵ́рїй, не и҆на́кѡ прельща́ти мо́жетъ, а҆́ще не ᲂу҆потреби́тъ чꙋ́вствєннаѧ на̑ша и҆ ѻ҆бы̑чнаѧ (глава̀ р҃п). И҆ па́ки: поне́же всѧ́кїй по́мыслъ мечта́нїемъ чꙋ́вственныхъ нѣ́кїихъ вхо́дитъ въ се́рдце: тогда̀ сїѧ́етъ въ не́мъ блаже́нный свѣ́тъ бж҃ества̀, є҆гда̀ соверше́ннѡ ᲂу҆праздни́тсѧ ѿ всѣ́хъ, и҆ не воѡбраже́нъ ѿ си́хъ бꙋ́детъ: поне́же свѣ́тлость ѻ҆́наѧ по лише́нїю всѣ́хъ помышле́нїй въ чи́стѣмъ ᲂу҆мѣ̀ ꙗ҆влѧ́етсѧ (глава̀ п҃ѳ). И҆ вели́кїй васі́лїй: ꙗ҆́коже не въ рꙋкотворе́нныхъ хра́мѣхъ живе́тъ гдⷭ҇ь, та́кѡ нижѐ во и҆з̾ѡбраже́нїихъ нѣ́кихъ и҆ воѡбраже́нїихъ мы́сленныхъ: предстоѧ́тъ бо сїѧ̑ ѡ҆стѣнѧ́юща растлѣ́ннꙋю дꙋ́шꙋ, немогꙋ́щꙋю чи́стѣ ко и҆́стинѣ взира́ти, но є҆щѐ зерца́ла держа́щꙋюсѧ и҆ гада́нїѧ. И҆ бж҃е́ственный є҆ѵа́грїй: та́мѡ сѣдѣ́ти бг҃ъ глаго́летсѧ, и҆дѣ́же є҆́сть зна́емь: тѣ́мже и҆ престо́лъ глаго́летсѧ бж҃їй, ᲂу҆́мъ чи́стъ. Ра́зꙋмъ ᲂу҆̀бо бж҃їй не въ помышле́нїихъ ѡ҆брѧ́щетсѧ воѡбража́ющихъ ᲂу҆́мъ, но въ помышле́нїихъ невоѡбража́ющихъ: тѣ́мже молѧ́щемꙋсѧ подоба́етъ соверше́ннѣ ѿлꙋча́тисѧ помышле́нїй ᲂу҆́мъ, и҆ и҆́накѡ ѡ҆бразова́нъ бꙋ́детъ ᲂу҆́мъ зрѧ̀ себѧ̀ самаго̀: и҆́накѡ же ᲂу҆строе́нїе и҆мѣ́ти бꙋ́детъ, зрѧ̀ слове́сство своѐ. Ѿсю́дꙋ наꙋча́емсѧ, ка́кѡ ра́зꙋмъ дꙋхо́вный ѿлꙋча́етъ ᲂу҆́мъ ѿ помышле́нїй воѡбража́ющихъ є҆го̀, без̾ѡбра́знѡ же ѡ҆бꙋча́ющи представлѧ́етъ пред̾ бг҃омъ. И҆ ст҃ы́й маѯі́мъ въ толкова́нїѧхъ вели́кагѡ дїонѵ́сїа: и҆́но є҆́сть мечта́нїе, а҆ и҆́но помышле́нїе, си́рѣчь мы́сль: и҆ ѿ разли́чныхъ бо си́лъ быва́ютъ, и҆ сво́йствомъ движе́нїѧ: помышле́нїе бо, дѣ́йство є҆́сть и҆ творе́нїе: мечта́нїе же, стра́сть и҆ воѡбраже́нїе возвѣща́ющее чꙋ́вственно нѣ́что, и҆лѝ ꙗ҆́кѡ чꙋ́вственно нѣ́что: и҆ чꙋ́вство ᲂу҆̀бо є҆́млетсѧ сꙋ́щихъ по внеза́пномꙋ воѡбраже́нїю: ᲂу҆́мъ же прикаса́етсѧ, то́ є҆сть, є҆́млетсѧ сꙋ́щихъ и҆нѣ́мъ ѡ҆́бразомъ, а҆ не ꙗ҆ковы́мъ чꙋ́вство: про́чее въ тѣ́лѣ ᲂу҆́бѡ и҆лѝ въ дꙋ́сѣ, въ не́мже и҆ чꙋ̑вства бы́ти пе́рвѣе реко́хомъ, страда́тельное и҆ воѡбрази́тельное движе́нїе, сꙋди́тельное же и҆ разꙋмѣ́тельное дꙋшѝ и҆ ᲂу҆мꙋ̀ дава́ти подоба́етъ. Се́ю ᲂу҆́бѡ разꙋмѣ́тельною дꙋшѝ ча́стїю, и҆ <anchor type="page" number="448"/> мечта́тельнꙋю ᲂу҆де́рживати подоба́етъ: раздѣлѧ́етсѧ бо мечта́тельнаѧ си́ла на трѝ ча̑сти: пе́рваѧ ᲂу҆́бѡ на ѡ҆бразова́тельнꙋю постиже́нїй, къ творѧ́щымъ постиже́нїе чꙋ́вствєннымъ: втора́ѧ же на воѡбрази́тельнꙋю ѡ҆ пребыва́ющихъ ѻ҆ста́ткѡвъ ѿ си́хъ, не и҆мꙋ́щꙋю ѡ҆́бразы ᲂу҆тверждє́нны на нѣ́чесомъ, ю҆́же и҆ сво́йственнѣ си́лꙋ мечта́тельнꙋ нарица́ютъ: тре́тїѧ, въ не́йже всѧ́ка сла́сть и҆ мечта́нїе мнѧ́щагѡсѧ бла́га и҆лѝ ѕла̀, печа́лїю составлѧ́етсѧ. Ни є҆ди́но ᲂу҆̀бо, ꙗ҆́коже рече́сѧ, мечта́нїе мѣ́сто и҆́мать въ бз҃ѣ: всѣ́хъ бо ѿню́дъ па́че мы́сли є҆́сть и҆ превы́ше є҆́сть. И҆ па́ки вели́кїй васі́лїй: ᲂу҆́мъ нерасточа́емь на внѣ̑шнѧѧ, нижѐ ѿ чꙋ́вствъ въ мі́ръ разлива́емь, возвраща́етсѧ ᲂу҆́бѡ къ себѣ̀, собо́ю же въ ра́зꙋмъ бж҃їй восхо́дитъ, и҆ ѻ҆́ною добро́тою ѡ҆сїѧва́емь и҆ просвѣща́емь, и҆ са́мое сїѐ є҆стество̀ забыва́етъ (въ г҃ кни́гѣ, посла́нїе в҃). Сїѧ̑ ᲂу҆̀бо и҆ ты̀ вѣ́дый, понꙋжда́йсѧ на всѧ́къ ча́съ съ бг҃омъ безмечта́ннѡ, неѡбра́знѡ, невоѡбраже́ннѡ, соверше́ннѣ всѣ́мъ ᲂу҆мо́мъ чи́стымъ, и҆ дꙋше́ю чи́стою, и҆ се́рдцемъ чи́стымъ моли́тисѧ всѧ́цѣмъ ѡ҆́бразомъ, ꙗ҆́коже глаго́летъ ст҃ы́й маѯі́мъ.</p>
<p>Глава̀ ѯ҃ѕ.</p>
<p><small>Ѡ҆ ᲂу҆мѣ̀, дꙋшѣ̀, и҆ се́рдцѣ чи́стѣ и҆ соверше́ннѣ.</small></p>
<p><small>Ѡ҆ ᲂу҆мѣ̀ чи́стѣ.</small></p>
<p>Оу҆́мъ чи́стъ є҆́сть, ѿлꙋчи́выйсѧ неразꙋ́мїѧ, ѿ бж҃е́ственнагѡ свѣ́та ѡ҆сїѧва́емый.</p>
<p><small>Ѡ҆ дꙋшѣ̀ чи́стѣй. </small></p>
<p>Дꙋша̀ чи́стаѧ є҆́сть, свободи́вшаѧсѧ страсте́й, и҆ ѿ бж҃е́ственныѧ любвѐ непреста́ннѡ веселѧ́щаѧсѧ.</p>
<p><small>Ѡ҆ се́рдцѣ чи́стѣ.</small></p>
<p>Се́рдце чи́сто є҆́сть, соверше́ннѣ безви́днꙋ бг҃ови и҆ невоѡбраже́ннꙋ предста́вившее па́мѧть, и҆ є҆ди́нѣми ѡ҆́бразы є҆гѡ̀ гото́вꙋ <anchor type="page" number="449"/> назна́менатисѧ, и҆́миже ꙗ҆вле́нъ быва́ти въ не́й ѡ҆бы́че: си̑мъ послѣ́довательнѡ и҆ сїѧ̑ да приложа́тсѧ.</p>
<p><small>Ѡ҆ соверше́ннѣ ᲂу҆мѣ̀.</small></p>
<p>Оу҆́мъ соверше́нный є҆́сть, и҆́же вѣ́рою и҆́стинною недовѣ́домаго пред̾ꙋвѣ́дѣвый, и҆ созда̑нїѧ є҆гѡ̀ соверше́ннѣ ᲂу҆ви́дѣ, и҆ ѡ҆б̾е́млющь ра́зꙋмъ про́мысла и҆ сꙋда̀ ѡ҆ тѣ́хъ ѿ бг҃а прїѧ́тъ, ꙗ҆́кѡ человѣ́къ же, глаго́лю.</p>
<p><small>Ѡ҆ дꙋшѣ̀ соверше́ннѣй. </small></p>
<p>Дꙋша̀ соверше́нна є҆́сть, є҆ѧ́же страда́тельнаѧ си́ла воззрѣ̀ всесоверше́ннѡ къ бг҃ꙋ.</p>
<p><small>Ѡ҆ се́рдцѣ соверше́ннѣ.</small></p>
<p>Се́рдце соверше́нно не́гли то̀ глаго́летсѧ, є҆́же ниеди́но и҆́мать є҆сте́ственно по каково́мꙋ либо ѡ҆́бразꙋ къ чесомꙋ́ либо движе́нїе, на не́мже ꙗ҆́кѡ на дщи́цѣ ᲂу҆глажде́ннѣ до́брѣ, кра́йнїѧ ра́ди простоты̀ приходѧ̀ бг҃ъ, зако́ны своѧ̑ написꙋ́етъ.</p>
<p><small>Ѡ҆ ᲂу҆мѣ̀ чи́стѣ. </small></p>
<p>Є҆щѐ, ᲂу҆́мъ ѡ҆чи́стити, по ст҃о́мꙋ дїа́дохꙋ, є҆ди́нагѡ ст҃а́гѡ дх҃а є҆́сть. Є҆щѐ, ᲂу҆́мъ ᲂу҆держа́ти ѿ паре́нїѧ, по лѣ́ствичникꙋ, є҆ди́нагѡ ст҃а́гѡ дх҃а є҆́сть. Є҆щѐ глаго́летъ ст҃ы́й ні́лъ: а҆́ще бы кто̀ хотѣ́лъ ᲂу҆ви́дѣти ᲂу҆строе́нїе ᲂу҆ма̀ своегѡ̀, да лиши́тъ себѐ всѣ́хъ помышле́нїй, и҆ тогда̀ ᲂу҆́зритъ є҆го̀ подо́бна сапфі́рꙋ, и҆лѝ небе́снꙋ ша́рꙋ (глава̀ н҃и). И҆ па́ки: ᲂу҆ма̀ ᲂу҆строе́нїе є҆́сть, высота̀ мы́сленна небе́снꙋ ша́рꙋ подо́бна, въ ѻ҆́ньже и҆ свѣ́тъ ст҃ы́ѧ трⷪ҇цы во вре́мѧ моли́твы прихо́дитъ. И҆ ст҃ы́й і҆саа́къ: є҆гда̀ ᲂу҆́мъ совлече́тсѧ ве́тхагѡ человѣ́ка, и҆ ѡ҆блече́тсѧ въ но́ваго благода́ти, тогда̀ чистотꙋ̀ свою̀ ᲂу҆́зритъ подо́бнꙋ небе́сномꙋ ша́рꙋ, ꙗ҆́же бж҃їе мѣ́сто ѿ ста́рчества сынѡ́въ і҆сра́илевыхъ и҆менова́сѧ, внегда̀ ꙗ҆ви́сѧ и҆̀мъ на <anchor type="page" number="450"/> горѣ̀ (въ концѣ̀ ѕ҃і сло́ва). И҆́бо та́кѡ творѧ̀, ꙗ҆́коже предрече́сѧ, си́рѣчь чи́стѡ, и҆ немечта́ннѡ, и҆ невоѡбраже́ннѡ молѧ́сѧ, въ слѣ́дъ бꙋ́деши ше́ствовати ст҃ы̑мъ: а҆́ще ли же нѝ, то̀ мечта́тель бꙋ́деши вмѣ́стѡ безмо́лвника, и҆ вмѣ́сто гро́здїѧ ѡ҆бере́ши те́рнїе, є҆́же тѝ, ѽ дабы̀ не слꙋчи́лосѧ!</p>
<p>Глава̀ ѯ҃з.</p>
<p><small>Ка́кѡ Проро́цы ви́дѧхꙋ видѣ́нїѧ. </small></p>
<p>А҆́ще же нѣ́цыи видѣ̑нїѧ проро́кѡвъ, воѡбражє́нїѧ же и҆ ѿкровє́нїѧ, мечта́нїемъ и҆ порѧ́дкомъ є҆сте́ственнымъ бы́ти мнѧ́тъ, сїѧ̑ да вѣ́дѧтъ, ꙗ҆́кѡ дале́че ѿ пра́вагѡ ра́зꙋма и҆ и҆́стины быва́ютъ. Проро́цы бо, и҆ ны́нѣшнїи свѧщеннотаи̑нницы на́ши, не по є҆сте́ственномꙋ послѣ́дованїю нѣ́коемꙋ и҆ чи́нꙋ, є҆ще́ же и҆ мечта́нїю ви́дѧхꙋ и҆ мечта́хꙋ, ꙗ҆̀же ви́дѧхꙋ и҆ мечта́хꙋ, но бж҃е́ственнѣ, и҆ па́че є҆стества̀ ᲂу҆мꙋ̀ неизрече́нною си́лою и҆ благода́тїю ст҃а́гѡ дх҃а воѡбража́ющꙋ и҆ мечта́ющꙋ, ꙗ҆́коже глаго́летъ вели́кїй васі́лїй, ꙗ҆́кѡ неизрече́нною нѣ́коею си́лою мечта́ющꙋ ᲂу҆мꙋ̀, безмо́лвна є҆го̀ и҆ чи́ста и҆мꙋ́щїи, а҆́ки гласѧ́що въ себѣ̀ и҆́мꙋтъ сло́во бж҃їе. И҆ па́ки: Ви́дѧхꙋ проро́цы, воѡбража́емой и҆̀мъ дх҃омъ влады́чественнѣй ча́сти (ѿ сло́ва на пѧтдесѧ́тницꙋ, ли́стъ с҃з на ѡ҆боро́тѣ). И҆ бг҃осло́въ григо́рїй: Се́й, си́рѣчь дх҃ъ ст҃ы́й, дѣ́йствоваше пе́рвѣе во а҆́гг҃льскихъ и҆ небе́сныхъ си́лахъ. И҆ пома́лѣ: Та́же во ѻ҆тцѣ́хъ и҆ въ проро́цѣхъ, и҆́хже ѻ҆́ви ᲂу҆́бѡ ви́дѣша бг҃а, и҆лѝ разꙋмѣ́ша: ѻ҆́ви же бꙋ́дꙋщее проразꙋмѣ́ша, воѡбража́емой и҆̀мъ дх҃омъ влады́чественнѣй ча́сти, и҆ ꙗ҆́кѡ настоѧ́щымъ соприсꙋ́тствꙋюще бꙋ́дꙋщымъ.</p>
<p>Глава̀ ѯ҃и.</p>
<p><small>Є҆щѐ ѡ҆ мечта́нїихъ и҆ мно́гихъ и҆ разли́чныхъ видѣ́нїѧхъ.</small></p>
<p>А҆́ще ли же нѣ́цыи ᲂу҆сꙋмнѣва́ютсѧ є҆щѐ, ꙗ҆́кѡ мечта̑нїѧ прїе́млющїи и҆ мнѡ́гаѧ и҆ разли́чнаѧ видѣ̑нїѧ, и҆ сопротивлѧ́ютсѧ <anchor type="page" number="451"/> на́мъ, а҆́ки нѣ́какѡ ст҃ы̑мъ мнѧ́щесѧ послѣ́довати, си̑мъ глаго́лемъ ѿ слове́съ бг҃осло́ва: Оу҆мо́мъ є҆ди́нѣмъ бг҃ъ сѣннопи́шемь є҆́сть, не ѿ тѣ́хъ, ꙗ҆̀же въ не́мъ, но ѿ тѣ́хъ, ꙗ҆̀же ѻ҆́крестъ є҆гѡ̀, є҆ди́номꙋ мечта́нїю ѿ дрꙋга́гѡ собира́емꙋ во є҆ди́нъ нѣ́кїй и҆́стины ѡ҆́бразъ, и҆ прѡ́чаѧ. (Сло́во на ржⷭ҇тво̀ хрⷭ҇то́во). Бж҃е́ственнагѡ же маѯі́ма: не мо́щно ᲂу҆мꙋ̀ безстра́стнꙋ бы́ти ѿ є҆ди́нагѡ дѣѧ́нїѧ, а҆́ще не прїе́млютъ є҆гѡ̀ мнѡ́гаѧ и҆ разли̑чнаѧ видѣ̑нїѧ. Подо́бнѣ и҆ и҆нѣ̑мъ ст҃ы̑мъ ра̑внаѧ си̑мъ глаго́лющымъ. Такові́и да вѣ́дѧтъ, ꙗ҆́кѡ ѻ҆́ные блаже́нные не ѡ҆ дѣ́ланїи ѻ҆на́мѡ є҆́же по прїѧ́тїю, и҆ благода́ти разꙋмѣ́тельнѣй, глаго́лемъ, и҆ зри́тельнѣй, и҆ са́мымъ и҆скꙋ́сомъ соединѧ́ющей человѣ́ка съ бг҃омъ, словеса̀ сїѧ̑ сказа́ша: но ѡ҆ видѣ́нїи по взира́нїю, си́рѣчь, ѡ҆ собира́емѣмъ ѿ премꙋ́дрости и҆ ра́вности сꙋ́щихъ и҆ согла́сїѧ, и҆ въ помышле́нїе ѡ҆ бз҃ѣ не ꙗ҆́снѣ нѣ́какѡ приница́ющемъ, є҆́же и҆ мнѡ́гимъ, па́че же всѣ̑мъ коне́чнѣ мо́щно є҆́сть ᲂу҆потреблѧ́ти и҆ размышлѧ́ти, ꙗ҆́коже разꙋ́мнѣ таковы̑ѧ ст҃ы́хъ глаго́лы и҆спыта́вый, ꙗ҆́вѣ ᲂу҆вѣ́сть, ꙗ҆́коже пи́сано є҆́сть: Ѿ вели́чества бо красоты̀ созда́нїй, сравни́тельнѡ рододѣ́латель познава́етсѧ,<footnote lang="cu">Премꙋ́др. Сол. гл. г҃і, ст. є҃.</footnote> а҆ не ѿ мїрска́гѡ бо и҆ внѣ́шнѧгѡ многосꙋесло́внагѡ и҆ сꙋ́етнагѡ хꙋдо́жнагѡ ᲂу҆че́нїѧ: сїе́ бо, ꙗ҆́кѡ безче́стнаѧ рабы́нѧ ѡ҆ вѣ́жествѣ и҆ софїсті́чествѣ и҆ доказа́тельствѣ мнѣ́нїемъ кича́щисѧ, а҆ не вѣ́рою є҆ѵⷢ҇льскою и҆ смире́нїемъ, и҆ и҆́стиннымъ согла́сїемъ наставлѧ́емо, дале́че ѿ свѧще́нныхъ преддве́рїй и҆згонѧ́етсѧ. На́мъ же ны́нѣ сло́во є҆́сть ѡ҆ сїѧ́нїи соверше́ннѣмъ и҆ сꙋще́ственнѣмъ, є҆́же и҆ возше́дшїи со і҆и҃сомъ на го́рꙋ ѳавѡ́рскꙋю и҆збра́ннїи ѿ а҆по́стѡлъ, неизрече́ннѡ благи́мъ и҆ вои́стиннꙋ бл҃же́ннымъ и҆змѣни́вшесѧ и҆змѣне́нїемъ, воспрїѧ́ша, и҆ неви́димое ца́рство и҆ бж҃ество̀ чꙋ́вственныма ѻ҆чи́ма претворе́нными на бж҃е́ственнѣйшее, си́рѣчь, бы́вшими дх҃о́вными десни́цею прест҃а́гѡ дх҃а ᲂу҆ви́дѣти сподо́бишасѧ. По є҆ли́кꙋ же ѿстоѧ́тъ восто́цы ѿ за̑падъ, и҆ не́бо ѿ землѝ, и҆ дꙋша̀ превосхо́дитъ тѣ́ло, по толи́кꙋ и҆ <anchor type="page" number="452"/> дѣ́ланїе по прїѧ́тїю, и҆ благода́ть превосхо́дитъ видѣ́нїе по взира́нїю: занѐ ѻ҆́ное ᲂу҆́бѡ видѣ́нїе, си́рѣчь, є҆́же по взира́нїю ꙗ҆́коже реко́хомъ и҆звнѣꙋ́дꙋ, и҆ бл҃гочи́ннымъ сꙋ́щихъ движе́нїемъ, чи́номъ же и҆ собра́нїемъ, є҆ди́номꙋ ѿ дрꙋга́гѡ мечта́нїю собира́емꙋ во є҆ди́нъ нѣ́кїй и҆́стинный ѡ҆́бразъ пред̾ꙋспѣва́ти и҆́мать, и҆ горѣ̀ къ бг҃ꙋ вѣ́рою простира́тисѧ: сїе́ же, си́рѣчь, є҆́же по прїѧ́тїю, внꙋ́трь се́рдца непосре́дственнѡ ѿ самогѡ̀ бг҃а сꙋще́ственнѣ ѡ҆бы́че быва́ти, ѻ҆вогда̀ и҆ и҆звнѣ̀, и҆ ꙗ҆́вѣ тѣ́лꙋ преподаю́ще па́че смы́сла ѿ своегѡ̀ сїѧ́нїѧ, и҆ бж҃е́ственнѣйшагѡ просвѣще́нїѧ, преесте́ственнѣ стра́ждꙋщꙋ се́рдцꙋ, по премꙋ́дрѣйшемꙋ маѯі́мꙋ, не творѧ́щꙋ небы́тное ѡ҆боже́нїе. Глаго́летъ бо се́й ст҃ы́й: Небы́тное, глаго́лю, ѡ҆боже́нїе, є҆́же по ви́дꙋ сꙋще́ственное бж҃ества̀ сїѧ́нїе, є҆́же не и҆́мать бытїѧ̀, но недомы́сленное въ досто́йныхъ ꙗ҆вле́нїе. Согла̑снаѧ речє́ннымъ глаго́летъ и҆ вели́кїй дїонѵ́сїй: Подоба́етъ вѣ́дѣти, ꙗ҆́кѡ ᲂу҆́мъ на́шъ є҆ди́нꙋ ᲂу҆́бѡ си́лꙋ и҆́мать, во є҆́же помышлѧ́ти, є҆́юже мы́слєннаѧ ви́дитъ: дрꙋгꙋ́ю же, є҆́юже ви́дитъ соедине́нїе превосходѧ́щее є҆стество̀ ᲂу҆ма̀, и҆́мже совокꙋплѧ́етсѧ съ превы́шшими себѐ. И҆ ст҃ы́й і҆саа́къ: Два̀ ѻ҆́ка и҆́мамы дꙋшє́вныѧ, ꙗ҆́коже глаго́лютъ ѻ҆тцы̀, и҆ не та́ѧжде потре́ба є҆́сть видѣ́нїѧ въ ко́емждо (ѿ п҃в сло́ва) Є҆ди́нымъ бо ѻ҆́комъ зри́мъ сокровє́ннаѧ въ є҆стества́хъ, си́рѣчь, си́лꙋ бж҃їю, и҆ премꙋ́дрость є҆гѡ̀, и҆ про́мыслъ є҆гѡ̀ ѡ҆ на́съ, постиза́емый ѿ вели́чества ѡ҆кормле́нїѧ є҆гѡ̀ на́съ: а҆ дрꙋги́мъ ѻ҆́комъ зри́мъ сла́вꙋ є҆стества̀ є҆гѡ̀ ст҃а́гѡ, є҆гда̀ возблаговоли́тъ бг҃ъ ввестѝ на́съ въ та̑инства дꙋхѡ́внаѧ. И҆ бж҃е́ственный дїа́дохъ: Є҆ди́нагѡ ᲂу҆́бѡ ст҃а́гѡ дх҃а сꙋ́ть да́ры, премꙋ́дрость и҆ ра́зꙋмъ, ꙗ҆́коже и҆ всѧ̑ бж҃е́ствєннаѧ дарова̑нїѧ: ко́еждо же ѿ ни́хъ сво́йственное дѣ́йствїе и҆́мать.<footnote lang="cu">Премꙋ́др. Сол. гл. ѳ҃, ст. и҃.</footnote> Тѣ́мже ѻ҆́вомꙋ ᲂу҆́бѡ дае́тсѧ премꙋ́дрость, и҆но́мꙋ же ра́зꙋмъ ѡ҆ то́мже дс҃ѣ,<footnote lang="cu">а҃ Кор. в҃і, ст. и҃.</footnote> свидѣ́тельствꙋетъ а҆пⷭ҇лъ. Ра́зꙋмъ бо самы́мъ и҆скꙋ́сомъ соединѧ́етъ человѣ́ка съ бг҃омъ, въ словеса̀ веще́й дꙋ́шꙋ не дви́жꙋщи. Тѣ́мже нѣ́цыи и҆ ѿ любомꙋ́дрствꙋющихъ и҆́ноческое житїѐ, просвѣща́ютсѧ ѿ ѻ҆́нагѡ <anchor type="page" number="453"/> ра́зꙋма въ чꙋ́вствѣ, въ ра́зꙋмъ же бж҃е́ственныхъ слове́съ не прихо́дѧтъ: премꙋ́дрость же а҆́ще съ си́мъ ра́зꙋмомъ во стра́сѣ дае́тсѧ комꙋ̀, рѣ́дкѡ же ѻ҆ба́че сїѐ, ꙗ҆влѧ́етъ са̑мыѧ ѻ҆́ныѧ дѣ̑йства ра́зꙋма въ любвѝ. Поне́же ѻ҆́въ ᲂу҆́бѡ ра́зꙋмъ дѣ́йствїемъ, ѻ҆́ва же премꙋ́дрость сло́вомъ просвѣща́ти ѡ҆бы́че. Но ра́зꙋмъ ᲂу҆́бѡ подае́тъ моли́тва, и҆ мно́гое безмо́лвїе въ безпопече́нїи всесоверше́нномъ: премꙋ́дрость же, не тщесла́вное поꙋче́нїе слове́съ дх҃а, и҆ пе́рвѣе є҆́сть благода́ть даю́щагѡ бг҃а. Къ си̑мъ же и҆ ст҃ы́й глаго́летъ маѯі́мъ въ толкова́нїихъ: Стꙋдене́цъ і҆а́кѡвль є҆́сть писа́нїе, вода́ же є҆́сть ра́зꙋмъ, и҆́же въ писа́нїи: глꙋбина́ же, неꙋдо́бь сказꙋ́емое видѣ́нїе писа́тельныхъ гада́нїй: почерпа́ло же є҆́сть, пи́сьмены бж҃е́ственнагѡ сло́ва наꙋче́нїе, є҆́же не и҆мѣ́ѧше гдⷭ҇ь, са́мъ сы́й сло́во, и҆ не ѿ наꙋче́нїѧ и҆ поꙋче́нїѧ ра́зꙋмъ даѧ́й вѣ́рꙋющымъ, но ѿ приснотекꙋ́щыѧ благода́ти дꙋхо́вныѧ приснотекꙋ́щꙋю премꙋ́дрость, и҆ никогда́же престаю́щꙋю достѡ́йнымъ да́рꙋѧ. Почерпа́ло бо ѻ҆́ное, то́ є҆сть наꙋче́нїе, малѣ́йшꙋю ча́сть ра́зꙋма прїе́млющи, всѐ ѡ҆ставлѧ́етъ, ниеди́нѣмъ сло́вомъ держи́мо: ра́зꙋмъ же, и҆́же по благода́ти, всю̀ и҆́мать и҆ без̾ поꙋче́нїѧ ᲂу҆добопостижи́мꙋю человѣ́кѡмъ премꙋ́дрость, по потре́бамъ разли́чнѣ и҆сточа́ющъ. И҆ па́ки ст҃ы́й дїа́дохъ: Оу҆́мъ на́шъ мнѡ́гаѧ въ моли́твѣ ᲂу҆́бѡ неꙋдо́бь те́рпитъ ве́лїѧ ра́ди тѣсноты̀ и҆ собра́нїѧ въ се́рдцѣ моли́твєнныѧ добродѣ́тєли: въ бг҃осло́вїе же ра́дꙋѧсѧ вдае́тъ себѐ простра́нства ра́ди и҆ свобо́дности бж҃е́ственныхъ зри́тельствъ.<footnote lang="cu">Гл. ѯ҃и, ст. и҃.</footnote> Ꙗ҆́кѡ да не свобо́дꙋ ᲂу҆́бѡ є҆мꙋ̀ дади́мъ мнѡ́гаѧ хотѣ́ти глаго́лати, и҆ па́че мѣ́ры ра́достїю воскрилѧ́тисѧ попꙋ́стимъ є҆го̀, въ моли́твѣ мно́жайше, и҆ ѱалмопѣ́нїи, и҆ чте́нїи ст҃ы́хъ писа́нїй ᲂу҆праздни́мсѧ. Нижѐ любослове́сныхъ мꙋже́й зри́тєльства пре́зримъ, и҆́хже вѣ́ра словесы̑ познае́тсѧ: ниже́ бо сїѐ творѧ́ще, ᲂу҆стро́имъ примѣшава́тисѧ свои̑мъ глаго́лѡмъ къ словесє́мъ благода́ти, нижѐ попꙋ́стимъ є҆го̀ развлече́нна мно́гою ра́достїю и҆ многоглаго́ланїемъ ѿ тщесла́вїѧ прельсти́тисѧ. Но и҆ кромѣ̀ всѧ́кагѡ мечта́нїѧ во вре́мѧ <anchor type="page" number="454"/> видѣ́нїѧ соблюде́мъ є҆го̀, и҆ сле́зны вма́лѣ не всѧ̑ мы̑сли ѿ сегѡ̀ є҆мꙋ̀ стѧ́жемъ. Поко́ѧсѧ бо во времена̀ безмо́лвїѧ, и҆ ᲂу҆слажда́ѧсѧ наипа́че сла́достїю моли́твы, не то́чїю кромѣ̀ предрече́нныхъ ви́нъ быва́етъ, но па́че мно́жае ѡ҆бновлѧ́етсѧ, во є҆́же ско́рѡ и҆ без̾ трꙋда̀ въ бж҃е́ствєннаѧ прилага́тисѧ зри́тєльства, и҆ вкꙋ́пѣ пред̾ꙋспѣва́ти є҆мꙋ̀ въ ра́зꙋмъ разсꙋжде́нїѧ со мно́гимъ смире́нїемъ. Ѻ҆ба́че вѣ́дѣти подоба́етъ, ꙗ҆́кѡ моли́тва є҆́сть превы́ше всѧ́кагѡ простра́нства, сїѧ́ же ѻ҆́нѣхъ то́чїю є҆́сть, и҆̀же во всѧ́комъ чꙋ́вствѣ и҆ и҆звѣще́нїи и҆спо́лнєны ст҃ы́ѧ благода́ти. Слы́шалъ ли є҆сѝ; Моли́тва є҆́сть, глаго́летъ, превы́ше всѧ́кагѡ простра́нства, ꙗ҆́же є҆ди́нѣхъ ѻ҆́нѣхъ є҆́сть, и҆̀же во всѧ́комъ чꙋ́вствѣ и҆ и҆звѣще́нїи, си́рѣчь, внꙋ́трь се́рдца сꙋще́ственнѣ преесте́ственнѡ и҆спо́лнєны бж҃е́ственнѣйшагѡ просвѣще́нїѧ благода́ти. Сїю̀ и҆ ст҃ы́й і҆саа́къ па́мѧть неназна́менаннꙋ нарица́етъ, си́рѣчь, невоѡбраже́ннꙋ, безви́днꙋ, и҆ про́стꙋ, и҆ и҆́ни и҆́накѡ ѿ ст҃ы́хъ ѻ҆тє́цъ.</p>
<p>Глава̀ ѯ҃ѳ.</p>
<p><small>Ѡ҆ пѧти́хъ дꙋше́вныхъ си́лахъ, подо́бнѣ же и҆ ѡ҆ мечта́нїихъ сво́йственныхъ дꙋшѝ и҆ ᲂу҆мꙋ̀. И҆ ꙗ҆́кѡ подоба́етъ соверше́ннѡ бѣ́гати мечта́нїѧ, и҆ ѡ҆бразова́нїй, и҆ и҆з̾ѡбраже́нїй, и҆ воѡбраже́нїй въ чи́стѣй моли́твѣ, и҆ просто́мъ и҆ є҆ди́нственномъ дѣ́ланїи ᲂу҆ма̀.</small></p>
<p>Но поне́же, ꙗ҆́коже сказа́сѧ, не то́чїю ѿ бѣсѡ́въ, но и҆ са́маѧ дꙋша̀ ѿ себѐ є҆сте́ственнѣ и҆́мать є҆́же мечта́ти: занѐ пѧ́ть си́лъ и҆́мать, си́рѣчь, ᲂу҆́мъ, мы́сль, мнѣ́нїе, мечта́нїе и҆ чꙋ́вство: ꙗ҆́коже ᲂу҆́бѡ и҆ тѣ́ло пѧ́ть чꙋ́вствъ, зрѣ́нїе, ѡ҆бонѧ́нїе, слꙋ́хъ, вкꙋ́съ и҆ ѡ҆сѧза́нїе. Є҆ди́но же є҆́сть, ꙗ҆́коже реко́хомъ, ѿ си́лъ дꙋше́вныхъ мечта́нїе, и҆́мже дꙋша̀ мечта́етъ: подоба́етъ се́й, до́брѣ си̑лы своѧ̑ хотѧ́щей ᲂу҆строева́ти и҆ благорасположи́ти наипа́че соединѧ́ющыѧ ю҆̀ съ бг҃омъ си̑лы своѧ̑, и҆ въ настоѧ́щемъ <anchor type="page" number="455"/> вѣ́цѣ и҆ въ бꙋ́дꙋщемъ воскрилѧ́ти, и҆ къ бг҃ꙋ возводи́ти соверше́ннѡ тща́тисѧ: ѡ҆ про́чїихъ же по прили́чествꙋ пещи́сѧ, и҆ ᲂу҆потреблѧ́ти, и҆ твори́ти. И҆спыта́ти ᲂу҆́бѡ подоба́етъ, ꙗ҆кѡва̀ ѡ҆ си́хъ ѻ҆тцы̀ глаго́лютъ, и҆ прили́чное храни́ти. Глаго́летъ бо ст҃ы́й маѯі́мъ: Поне́же дꙋша̀ сама̀ по себѣ̀, си́рѣчь, по своемꙋ̀ сꙋществꙋ̀, є҆́сть слове́сна и҆ ᲂу҆́мна, и҆ самоѷпоста́сна всѧ́кѡ: а҆́ще же самоѷпоста́сна, то̀ себѐ ра́ди є҆стество́мъ, и҆ сама̀ ѡ҆ себѣ̀, и҆ съ тѣ́ломъ дѣ́йствовати и҆́мать, помышлѧ́ющи по є҆стествꙋ̀ и҆ разсмотрѧ́ющи, и҆ никогда́же престаю́щи ѿ сꙋ́щихъ. є҆сте́ственнѣ ѻ҆́ной ᲂу҆́мныхъ си́лъ. Присꙋ́тствꙋющаѧ бо є҆стество́мъ въ каково́млибо сꙋ́щемъ, до́ндеже сїѐ є҆́сть и҆ сꙋществꙋ́етъ, неѿе́млєма сꙋ́ть. Дꙋша̀ ᲂу҆́бѡ при́снѡ же сꙋ́щи, ѿне́лѣже бы́сть, и҆ сꙋ́щи во ѵ҆поста́си, ра́ди созда́вшагѡ ю҆̀ та́кѡ бг҃а, при́снѡ помышлѧ́етъ, и҆ разсмотрѧ́етъ, и҆ познае́тъ, и҆ сама̀ ѡ҆ себѣ̀, и҆ съ тѣ́ломъ себѐ ра́ди и҆ своегѡ̀ ра́ди є҆стества̀. Ни є҆ди́но ᲂу҆́бѡ ѡ҆брѧ́щетсѧ сло́во, дꙋ́шꙋ ѿ присꙋ́тствꙋющихъ се́й є҆сте́ственнѣ, а҆ не тѣ́ла ра́ди, по разрѣше́нїи ѿ сегѡ̀ ѿчꙋжди́ти могꙋ́щее. Поне́же ᲂу҆́бѡ познава́емъ, и҆ ѿ ст҃ы́хъ тайнонаꙋча́емсѧ, ᲂу҆мꙋ̀ и҆ мы́сли въ ны́нѣшнемъ вѣ́цѣ и҆ въ бꙋ́дꙋщемъ, ѻ҆́крестъ бг҃а двиза́тисѧ и҆ дѣ́йствовати, и҆ны̑ѧ же си̑лы въ настоѧ́щемъ то́чїю вѣ́цѣ, ꙗ҆́кѡ сво́йствєнныѧ є҆мꙋ̀: подоба́етъ и҆ дꙋшѝ, ꙗ҆́кѡ благохꙋдо́жнѣй ᲂу҆прави́тельницѣ, и҆ вла́сть над̾ си́ми є҆сте́ственнѣ и҆мꙋ́щей, и҆ не въ настоѧ́щемъ произво́лившей то́кмѡ дѣ́йствовати, но въ бꙋ́дꙋщемъ вѣ́цѣ наипа́че ᲂу҆́мъ и҆ мы́сль всѧ́цѣмъ ѡ҆́бразомъ тща́тисѧ горѣ̀ простира́ти къ бг҃ꙋ, и҆ двиза́ти и҆ совокꙋплѧ́ти во вре́мѧ чи́стыѧ мл҃твы, и҆ ᲂу҆́мнагѡ и҆ є҆ди́нственнагѡ и҆ проста́гѡ дѣ́ланїѧ: ѿ мечта́нїѧ же и҆ и҆ны́хъ си́лъ всѧ́чески ѻ҆́ной ѿлꙋча́ти. По ст҃о́мꙋ бо ні́лꙋ: Оу҆строе́нїе моли́твы є҆́сть навыкнове́нїе безстра́стно, кра́йнѣйшимъ раче́нїемъ на высотꙋ̀ мы́сленнꙋ восхища́ющее любомꙋ́дрый и҆ дꙋхо́вный ᲂу҆́мъ. И҆́бо дѣ́ющи дꙋша̀ подоба́ющее є҆́й и҆ честно́е досто́инство сохрани́тъ.<footnote lang="cu">Гл. н҃в, ст. и҃.</footnote></p>
<anchor type="page" number="456"/>
<p>Глава̀ ѻ҃.</p>
<p><small>Є҆щѐ ѡ҆ ᲂу҆мѣ̀.</small></p>
<p>Та́кожде же подоба́етъ и҆ самомꙋ̀ ᲂу҆мꙋ̀, ꙗ҆́кѡ нераздѣли́тельнꙋ, и҆ про́стꙋ, и҆ самосоверше́ннꙋ сꙋ́щꙋ сꙋществꙋ̀ чи́стꙋ и҆ свѣтови́днꙋ, себѐ блюстѝ и҆ храни́ти неприча́стна и҆ раздѣле́нна ѿ сегѡ̀, си́рѣчь ѿ мечта́нїѧ: ꙗ҆́кѡ и҆ самомꙋ̀ ѿ себѐ си́лꙋ є҆сте́ственнꙋю и҆мꙋ́щꙋ на сїѐ, и҆ во є҆́же неꙋдержи́мꙋ самомꙋ̀ къ себѣ̀ возвраща́тисѧ и҆ ѡ҆браща́тисѧ, и҆ двиза́тисѧ. Сїе́ бо є҆́сть стоѧ́нїе ᲂу҆ма̀, є҆́же ѿ бж҃е́ственныѧ въ не́мъ быва́етъ благода́ти, по лѣ́ствичникꙋ глаго́лющемꙋ: Є҆́же ᲂу҆держа́ти ᲂу҆́мъ, є҆ди́нагѡ ст҃а́гѡ дх҃а є҆́сть. А҆́ще бо ᲂу҆́мъ, ꙗ҆́кѡ и҆ си́ла сы́й дꙋшѝ, и҆ ѿ неѧ̀ дви́жимь є҆́сть и҆ нача́льствꙋемь є҆́сть нѣ́какѡ, но ᲂу҆́бѡ и҆ ѻ҆́ко є҆ѧ̀ є҆́сть и҆ и҆менꙋ́етсѧ: є҆ще́ же и҆ сво́йственною нѣ́коею си́лою є҆сте́ственною просто́ю и҆ всецѣ́лою, ꙗ҆́коже реко́хомъ, и҆з̾ѡби́лꙋетъ. Сегѡ̀ ра́ди и҆ внегда̀ по є҆стествꙋ̀ ᲂу҆свои́тельнѣ къ дꙋши́ же и҆ є҆ѧ̀ си́ламъ пребыва́етъ расположе́нъ, тогда̀ вои́стиннꙋ и҆ си́лою ᲂу҆́мъ є҆́сть, є҆́же и҆ дꙋше́венъ человѣ́къ нарече́сѧ: повнегда́ же своѐ є҆сте́ственное, и҆ просто́е сꙋще́ственное па́ки прїе́млетъ досто́инство и҆ свѣ́тлость, не ча́стнꙋю и҆ всецѣ́лꙋю и҆ самовлады́чнюю, си́рѣчь и҆зба́витсѧ тѣле́сныхъ же и҆ дꙋше́вныхъ є҆сте́ственныхъ ᲂу҆свое́нїй и҆ движе́нїй, и҆ ѿ тогѡ̀ є҆́же си́лою ᲂу҆мꙋ̀ бы́ти, во є҆́же дѣ́йствомъ ᲂу҆мꙋ̀ бы́ти сподо́битсѧ, си́рѣчь въ вышеесте́ственнаго и҆ дꙋхо́внаго пред̾ꙋспѣ́етъ человѣ́ка: тогда̀ вои́стиннꙋ при́снѡ къ себѣ̀ неꙋкло́ннѡ возвраща́етсѧ, и҆ собо́ю въ ра́зꙋмъ бж҃їй невоѡбраже́нный и҆ безви́дный и҆ просты́й неꙋдержи́мѡ восхо́дитъ соверше́ннѡ и҆ ѿрѣше́ннѡ, ꙗ҆́коже глаго́летъ вели́кїй васі́лїй: Оу҆́мъ не расточа́емь на внѣ̑шнѧѧ, нижѐ ѿ чꙋ́вствъ въ мі́ръ разлива́емь, возвраща́етсѧ къ себѣ̀, собо́ю же въ ра́зꙋмъ бж҃їй восхо́дитъ, и҆ ѻ҆́ною добро́тою ѡ҆сїѧва́емь и҆ просвѣща́емь, <anchor type="page" number="457"/> и҆ са́мое сїѐ є҆стество̀ забыва́етъ.<footnote lang="cu">Въ г҃ кн, посл. в҃.</footnote> И҆ та́кѡ ᲂу҆̀бо и҆ є҆́же по ѡ҆́бразꙋ и҆ подо́бїю бж҃їю ᲂу҆́мъ па́ки прїе́млетъ и҆ храни́тъ, ᲂу҆́мъ сы́й, и҆ собо́ю непосре́дственнѡ ᲂу҆́мнѣ съ бж҃е́ственнымъ ᲂу҆мо́мъ, си́рѣчь, съ бг҃омъ соединѧ́ѧсѧ и҆ сочетава́ѧсѧ. Сїе́ же дѣ́ланїе є҆́сть ѻ҆крꙋ́жное движе́нїе, си́рѣчь къ самомꙋ̀ ᲂу҆мꙋ̀ возвраще́нїе є҆гѡ̀ и҆ ѡ҆браще́нїе и҆ соедине́нїе собо́ю къ бг҃ꙋ, є҆́же и҆ є҆ди́но є҆́сть и҆ вои́стиннꙋ непреле́стное и҆ непогрѣ́шное, ꙗ҆́кѡ неѡдержи́мо сꙋ́ще и҆ непосре́дственно, и҆ па́че ра́зꙋма соедине́нїе, и҆ па́че видѣ́нїѧ видѣ́нїе. Глаго́летъ бо вели́кїй дїонѵ́сїй: Движе́нїе дꙋшѝ є҆́сть, ѻ҆крꙋ́жное ᲂу҆́бѡ, въ са́мꙋю себѐ вхо́дъ ѿ внѣ́шнихъ и҆ ᲂу҆́мныхъ є҆ѧ̀ си́лъ є҆динови́дное вкꙋ́пѣ ѡ҆браще́нїе, ꙗ҆́кѡ въ нѣ́коемъ крꙋ́зѣ незаблꙋ́дность є҆́й да́рꙋющее, и҆ ѿ мно́гихъ внѣ́шнихъ ю҆̀ ѡ҆браща́ющее и҆ собира́ющее, пе́рвѣе са́мꙋ къ себѣ̀, та́же ꙗ҆́кѡ є҆динови́днꙋ бы́вшꙋ соединѧ́ющее є҆ди́нственнѣ съ соедине́нными си́лами, и҆ та́кѡ къ добрꙋ̀ и҆ бла́гꙋ рꙋководѧ́щее, є҆́же па́че всѣ́хъ сꙋ́щихъ є҆ди́номꙋ и҆ томꙋ́жде и҆ безнача́льномꙋ и҆ безконе́чномꙋ.<footnote lang="cu">Ѡ҆ бж҃е́ственныхъ и҆́менехъ глава̀ д҃, статїѧ̀ и҃.</footnote> Ѡ҆братови́днѣ же дꙋша̀ дви́жетсѧ, поели́кꙋ сво́йственнѣ себѣ̀ бж҃е́ственными ра́зꙋмы ѡ҆сїѧва́ема є҆́сть, не ᲂу҆́мнѣ и҆ є҆ди́нственнѣ, но слове́снѣ и҆ преходи́тельнѣ, и҆ а҆́ки смѣ́сными и҆ преходи́тельными дѣ́йствы. Движе́нїемъ же прѧмы́мъ, є҆гда̀ не въ са́мꙋю себѐ вхо́дитъ, и҆ є҆ди́нственною мы́сленностїю дви́житсѧ, сїе́ бо, ꙗ҆́коже реко́хъ, є҆́сть є҆́же по крꙋ́гꙋ: но на сїѧ̑, ꙗ҆̀же ѻ҆́крестъ себѐ происходѧ́щи, и҆ ѿ внѣ́шнихъ ꙗ҆́кѡ ѿ нѣ́кихъ зна́менїй ᲂу҆разли́чествованныхъ и҆ ᲂу҆мно́женныхъ на просты̑ѧ и҆ соединє́нныѧ возво́дитсѧ видѣ̑нїѧ. И҆ ст҃ы́й маѯі́мъ: Оу҆́мъ непосре́дственное прїе́мь соедине́нїе съ бг҃омъ, тꙋ̀ си́лꙋ, є҆́же помышлѧ́ти и҆ разꙋмѣва́ти, по є҆стествꙋ̀ всеконе́чнѣ, и҆́мать пра́зднꙋ: є҆гда̀ ᲂу҆́бѡ сїѐ соедине́нїе разрѣши́тъ, нѣ́что помы́сливъ ѿ тѣ́хъ, ꙗ҆́же по бз҃ѣ раздѣли́сѧ, пресѣ́кши па́че помышле́нїѧ соедине́нїе, по немꙋ́же до́ндеже є҆́сть съ бг҃омъ соедине́нъ, ꙗ҆́кѡ па́че є҆стества̀ и҆ прича́стїемъ бг҃ъ бы́въ, ꙗ҆́коже го́рꙋ недви́жимꙋ, є҆сте́ственный <anchor type="page" number="458"/> сво́й прелага́етъ зако́нъ. И҆ па́ки: Оу҆́мъ чи́стый, соедине́нїемъ къ винѣ̀ ᲂу҆свое́нїе прїѧ́тъ па́че помышле́нїѧ, и҆́мже ᲂу҆держа́въ многоразли́чное къ тѣ̑мъ, ꙗ҆̀же по винѣ̀, є҆сте́ственное своѐ движе́нїе и҆ ᲂу҆свое́нїе, є҆ди́нагѡ невѣ́домѣ держи́тсѧ, въ неизглаго́ланное преста́нїе дости́гши преблаже́ннагѡ па́че помышле́нїѧ молча́нїѧ, є҆́же сказа́ти ѿню́дъ не мо́жетъ сло́во и҆лѝ помышле́нїе: но є҆ди́нъ по прича́стїю и҆скꙋ́съ сподо́бльшихсѧ па́че помышле́нїѧ наслажде́нїѧ, є҆гѡ́же зна́менїе є҆́сть ᲂу҆добопознава́емо, и҆ всѣ̑мъ ꙗ҆́вственно, си́рѣчь, по завѣща́нїю къ вѣ́кꙋ семꙋ̀ всеконе́чное нечꙋ́вствїе дꙋшѝ, и҆ разстоѧ́нїе. Въ се́мъ ᲂу҆̀бо несодѣ́йствꙋемь ᲂу҆́мъ ѿ дꙋшѝ, си́рѣчь, є҆́же къ бг҃ꙋ при́снѡ дви́житисѧ, нижѐ са́мъ ѿ себѐ и҆справлѧ́ѧ и҆ дѣ́йствꙋѧ сво́йственное, си́рѣчь, є҆́же къ себѣ̀ возвраща́тисѧ, и҆ та́кѡ неѡдержи́мѡ въ мы́сль, ꙗ҆́же ѡ҆ бз҃ѣ, восходи́ти, па́че же сегѡ̀ ѿ ѻ҆бою̀ не плодопрїе́млѧ, но съ мечта́нїемъ соединѧ́ѧсѧ, ᲂу҆жѐ про́чее и҆ разли́ченъ быва́етъ, и҆ дале́че ѿстои́тъ ѿ бг҃а.</p>
<p>Глава̀ ѻ҃а.</p>
<p><small>Є҆щѐ ѡ҆ чи́стѣй моли́твѣ.</small></p>
<p>Глаго́летъ бо ст҃ы́й ні́лъ: Подвиза́йсѧ ᲂу҆стро́ити ᲂу҆́мъ тво́й во вре́мѧ моли́твы, глꙋ́хъ и҆ нѣ́мъ, и҆ си́це возмо́жеши помоли́тисѧ.<footnote lang="cu">Гл. а҃і, ст. и҃.</footnote> Є҆щѐ: А҆́зъ моѐ возглаго́лю, є҆́же и҆ ю҆нѣ́йшымъ реко́хъ: бл҃же́нъ є҆́сть ᲂу҆́мъ, и҆́же во вре́мѧ мл҃твы соверше́ннꙋю невоѡбраже́нность стѧжа̀.<footnote lang="cu">Гл. рз҃і, ст. и҃.</footnote> И҆ ст҃ы́й фїлоѳе́й: Рѣ́дкѡ мо́щно ѡ҆брѣстѝ слове́сною ча́стїю безмо́лвствꙋющыѧ, и҆ ѻ҆́нѣхъ то́чїю є҆́сть, и҆̀же бж҃е́ственнꙋю ра́дость и҆ ᲂу҆тѣше́нїе се́ю ве́щїю въ себѣ̀ вы́нꙋ и҆мѣ́ти ᲂу҆хищрѧ́ютсѧ.<footnote lang="cu">Гл. г҃, ст. и҃.</footnote> И҆ вели́кїй васі́лїй: Моли́тва блага́ѧ, ꙗ҆́же ꙗ҆́вственъ сотворѧ́етъ дꙋшѣ̀ бж҃їй ра́зꙋмъ, и҆ сїѐ є҆́сть бж҃їе вселе́нїе, є҆́же па́мѧтїю водрꙋже́нна и҆мѣ́ти въ себѣ̀ бг҃а є҆гда̀ попече́нми <anchor type="page" number="459"/> земны́ми непреста́ннаѧ па́мѧть не пресѣца́етсѧ, нижѐ неча́ѧнными страстьмѝ ᲂу҆́мъ смꙋща́етсѧ: но ѿ всѣ́хъ ᲂу҆клонѧ́ѧсѧ, бг҃олю́бецъ къ бг҃ꙋ возвраща́етсѧ.<footnote lang="cu">Въ г҃ кн. посл. в҃, ли́ст. н҃є на ѡ҆бор.</footnote></p>
<p>Глава̀ ѻ҃в.</p>
<p><small>Ꙗ҆́кѡ и҆́но є҆́сть безстра́стїе ᲂу҆ма̀, а҆ и҆́но моли́тва и҆́стинна, є҆́же и҆ бо́льше є҆́сть. </small></p>
<p>Вѣ́дати ᲂу҆̀бо подоба́етъ и҆ сїѐ, ꙗ҆́кѡ а҆́ще, по ст҃о́мꙋ маѯі́мꙋ, и҆ не мо́жетъ ᲂу҆́мъ ѿ є҆ди́нагѡ дѣѧ́нїѧ безстра́стенъ бы́ти, а҆́ще не прїе́млютъ є҆го̀ мнѡ́гаѧ и҆ разли̑чнаѧ видѣ̑нїѧ: но ᲂу҆̀бо напроти́въ, по бж҃е́ственнѣйшемꙋ ні́лꙋ, мо́щно є҆́сть и҆ безстра́стнꙋ бы́вшꙋ, не моли́тисѧ и҆́стиннѡ, но разли́чнꙋ бы́ти, и҆ дале́че ѿстоѧ́ти ѿ бг҃а. Глаго́летъ бо се́й ст҃ы́й ѻ҆те́цъ ѡ҆ таково́мъ си́це: А҆́ще и҆ вы́ше тѣле́снагѡ видѣ́нїѧ ᲂу҆́мъ бꙋ́детъ, не ᲂу҆̀ соверше́нное мѣ́сто бж҃їе ви́дѣ, мо́жетъ бо въ ра́зꙋмѣ. помышле́нїй бы́ти, и҆ разли́ченъ въ не́мъ бы́ти.<footnote lang="cu">Гл. н҃з, ст. и҃.</footnote> Є҆щѐ: Не и҆́же полꙋчи́вый безстра́стїе, ᲂу҆жѐ и҆ мо́литсѧ и҆́стиннѡ, мо́жетъ бо въ просты́хъ помышле́нїѧхъ бы́ти, и҆ въ по́вѣстехъ и҆́хъ ᲂу҆пражнѧ́тисѧ и҆ дале́че ѿстоѧ́ти ѿ бг҃а.<footnote lang="cu">Гл. н҃є, ст. и҃.</footnote> Є҆щѐ: Не ꙗ҆́кѡ ᲂу҆́бѡ не косни́тъ ᲂу҆́мъ въ просты́хъ помышле́нїѧхъ веще́й, ᲂу҆жѐ и҆ моли́твы мѣ́ста дости́же: мо́жетъ бо въ видѣ́нїи бы́ти веще́й, и҆ въ по́мыслѣхъ и҆́хъ ча́сто поꙋча́тисѧ, ꙗ҆̀же а҆́ще и҆ ма́лы глаго́лы сꙋ́ть, но ꙗ҆́кѡ веще́й сꙋ̑ща зри́тєльства, воѡбража́ютъ ᲂу҆́мъ, и҆ дале́че ѿво́дѧтъ ѿ бг҃а.<footnote lang="cu">Гл. н҃ѕ, ст. и҃.</footnote> Глаго́летъ же и҆ лѣ́ствичникъ: И҆́хже ᲂу҆́мъ наꙋчи́сѧ вои́стиннꙋ моли́тисѧ, сі́и гдⷭ҇ꙋ вои́стиннꙋ лице́мъ къ лицꙋ̀ глаго́лютъ, ꙗ҆́коже и҆̀же ко ᲂу҆шеса́мъ царє́вымъ. Ѿ си́хъ ᲂу҆̀бо и҆ таковы́хъ мо́жеши соверше́ннѡ ᲂу҆разꙋмѣ́ти ѻ҆бои́хъ жи́тельствъ разли́чїе, и҆ безсравни́тельное сравне́нїе тогѡ̀, є҆́же по прїѧ́тїю, <anchor type="page" number="460"/> и҆ сегѡ̀, є҆́же по взира́нїю. Занѐ сегѡ̀ ᲂу҆́бѡ дѣ́ло, поꙋчє́нїѧ и҆ мнѡ́гаѧ и҆ разли̑чнаѧ видѣ̑нїѧ: тогѡ́же дѣ́ланїе є҆́сть, и҆́стиннаѧ моли́тва. Къ си̑мъ же, и҆ ꙗ҆́кѡ и҆́но є҆́сть, ᲂу҆ма̀ безстра́стїе, а҆ и҆́но моли́тва и҆́стиннаѧ. Є҆ще́ же, ꙗ҆́кѡ и҆мѣ́ѧй и҆́стиннꙋю моли́твꙋ, по свидѣ́тельствꙋ ст҃ы́хъ, по всѧ́кой нꙋ́ждѣ и҆ ᲂу҆́мъ безстра́стенъ и҆мѣ́ти ѡ҆бы́че. Но и҆мѣ́ѧй то́чїю ᲂу҆́мъ безстра́стенъ, не мо́жетъ и҆мѣ́ти и҆ и҆́стиннꙋю моли́твꙋ. И҆ сїѧ̑ ᲂу҆́бѡ си́це: сло́во же да возвраща́етсѧ на предлежа̑щаѧ. Поне́же ᲂу҆́бѡ не то́кмѡ предречє́ннаѧ, но и҆ са́маѧ та́ѧ па́мѧть благи́хъ же и҆ сопроти́вныхъ воѡбража́ти внеза́пꙋ ᲂу҆́мъ, и҆ къ мечта́нїю приводи́ти ѡ҆бы́че нѣ́какѡ: подоба́етъ и҆ ѡ҆ се́мъ ма́лѡ рещѝ.</p>
<p>Глава̀ ѻ҃г.</p>
<p><small>Є҆щѐ ѡ҆ мечта́нїихъ и҆ и҆з̾ѡбраже́нїихъ ᲂу҆ма̀, и҆ зна́менїихъ пре́лести, и҆ и҆́стины. И҆ ка̑ѧ сꙋ́ть зна́мєнїѧ пре́лести. </small></p>
<p>Безмо́лвствꙋѧ, и҆ є҆ди́нъ хотѧ̀ бы́ти съ є҆ди́нѣмъ бг҃омъ, никогда́же да прїи́меши, а҆́ще ви́дѣлъ бы є҆сѝ что́либо чꙋ́вственно, и҆лѝ ᲂу҆́мно, внꙋтрьꙋ́дꙋ тебѐ, и҆лѝ внѣꙋ́дꙋ, а҆́ще и҆ ви́дъ а҆́ки хрⷭ҇то́въ, и҆лѝ а҆́гг҃ла, и҆лѝ ст҃а́гѡ зра́къ, и҆лѝ свѣ́та и҆з̾ѡбраже́нїе мечта́емо во ᲂу҆мѣ̀: но пребыва́й невѣ́рꙋѧ и҆ негодꙋ́ѧ ѡ҆ се́мъ, а҆́ще бы и҆ бла́го бы́ло, пре́жде вопро́са, ꙗ҆́коже реко́хомъ, и҆скꙋ́сныхъ: сїе́ бо є҆́сть поле́знѣйше, и҆ бг҃ꙋ любе́знѣйше и҆ благопрїѧ́тно: бꙋ́ди же при́снѡ блюдѧ̀ ᲂу҆́мъ тво́й неѡбра́зенъ, невоѡбраже́нъ, безви́дѣнъ, неѡбразова́нъ, нека́чественъ, неколи́чественъ и҆ є҆ди̑нымъ моли́твы глаго́лѡмъ внима́ѧ, и҆ поꙋча́ѧсѧ и҆ размышлѧ́ѧ внꙋ́трь, въ серде́чнѣмъ движе́нїи, по лѣ́ствичникꙋ глаго́лющемꙋ: Нача́ло ᲂу҆́бѡ моли́твы сꙋ́ть прило́зи, є҆диномы́сленнѣ въ нача́лѣ самѣ́мъ ѿгонѧ́емїи: среда́ же, є҆́же во глаго́лемыхъ и҆лѝ помышлѧ́емыхъ є҆ди́нѣхъ бы́ти ᲂу҆мꙋ̀: соверше́нство же сеѧ̀, восхище́нїе ко гдⷭ҇ꙋ (ѿ к҃и степе́ни) И҆ ст҃ы́й ні́лъ та́кѡ глаго́летъ: Є҆́сть ᲂу҆́бѡ превосхо́днаѧ <anchor type="page" number="461"/> соверше́нныхъ моли́тва, восхище́нїе нѣ́кое ᲂу҆ма̀ и҆ ѿ сꙋ́щихъ по чꙋ́вствꙋ и҆зстꙋпле́нїе соверше́нно, воздыха́нїи неизглаго́ланными. Дх҃ꙋ хода́тайствꙋющꙋ бг҃ови, ви́дѧщемꙋ завѣща́нїе се́рдца ѿверза́емо, ꙗ҆́коже напи́саннꙋю кни́гꙋ. И҆ ѡ҆́бразы неизглаго́ланными хотѣ́нїе своѐ и҆з̾ѧвлѧ́ющо (ѿ сло́ва къ дїаконі́ссѣ а҆гкѵ́рстѣй глава̀ к҃з и҆ к҃и). Та́кѡ до тре́тїѧгѡ небесѐ восхище́нъ бы́сть па́ѵелъ, а҆́ще въ тѣ́лѣ бѣ̀, и҆лѝ кромѣ̀ тѣ́ла, не вѣ́дѧ:<footnote lang="cu">в҃ Кор. гл. в҃і, ст. в҃.</footnote> та́кѡ пе́тръ возше́дъ на го́рницꙋ, є҆́же помоли́тисѧ, видѣ́нїе плащани́цы ви́дѣ.<footnote lang="cu">Дѣѧ́н. гл. і҃, ст. ѳ҃.</footnote> Втора́ѧ же по пе́рвѣй моли́тва є҆́сть, є҆́же глаго́лати глаго́лы припослѣ́дствꙋющꙋ ᲂу҆мꙋ̀ со ᲂу҆миле́нїемъ, и҆ вѣ́дꙋщꙋ є҆мꙋ́же прино́ситъ моле́нїе: посредѣ́ же пресѣца́ющаѧсѧ моли́тва, и҆ смѣси́вшаѧсѧ съ попече́нїѧми тѣле́сными, ѿ ᲂу҆строе́нїѧ молѧ́щагѡсѧ ᲂу҆далѧ́етсѧ. Пребыва́ѧ ᲂу҆̀бо въ си́хъ, и҆ны́хъ не прїе́мли до вре́мене ми́ра страсте́й и҆ вопро́са, ꙗ҆́коже предглаго́ласѧ, и҆скꙋ́сныхъ. И҆ сїѧ̑ ᲂу҆́бѡ, ꙗ҆̀же предреко́хомъ, и҆ си̑мъ подѡ́бнаѧ, сꙋ́ть зна́мєнїѧ пре́лести вкра́тцѣ.</p>
<p><small>Зри́ же, ка̑ѧ сꙋ́ть и҆ и҆́стины зна́мєнїѧ. </small></p>
<p>И҆́стины же и҆ блага́гѡ и҆ животворѧ́щагѡ дх҃а зна́мєнїѧ сꙋ́ть: любы̀, ра́дость, ми́ръ, долготерпѣ́нїе, бла́гость, милосе́рдїе, вѣ́ра, кро́тость, воздержа́нїе,<footnote lang="cu">Гала́т. гл. є҃, ст. к҃в.</footnote> и҆ прѡ́чаѧ, ꙗ҆́коже глаго́летъ бж҃е́ственный а҆по́столъ, та̑ѧ нарица́ѧ плоды̀ бж҃е́ственнагѡ дх҃а. Глаго́летъ же и҆ па́ки: Ꙗ҆́коже ча̑да свѣ́та ходи́те: пло́дъ бо дх҃о́вный є҆́сть во всѧ́кой бл҃госты́ни и҆ пра́вдѣ и҆ и҆́стинѣ:<footnote lang="cu">Є҆фес. гл. є҃, ст. ѳ҃.</footnote> и҆̀мже сопроти́вное всѐ пре́лесть и҆́мать. Глаго́летъ же и҆ нѣ́кто ѿ бг҃омꙋ́дрыхъ, вопроше́нъ бы́въ ѿ нѣ́коегѡ, си́це: Въ незаблꙋ́днѣй стезѝ спасе́нїѧ, ꙗ҆́коже ре́клъ є҆сѝ, возлю́бленне, мнѡ́ги сꙋ́ть пꙋти̑ ведꙋ́щїи къ животꙋ̀, и҆ мнѡ́ги, и҆̀же къ сме́рти. И҆ продолжа́ѧ да́лѣе: И҆́маши є҆ди́нъ пꙋ́ть ведꙋ́щїй къ животꙋ̀, за́повѣдей хрⷭ҇то́выхъ соблюде́нїе: въ си́хъ за́повѣдехъ ѡ҆брѧ́щеши <anchor type="page" number="462"/> всѧ́къ добродѣ́тели ви́дъ, и҆зрѧ́днѣе же трѝ сїѧ̑, смире́нїе, любо́вь и҆ ми́лость: без̾ си́хъ никто́же ᲂу҆́зритъ гдⷭ҇а. И҆ по ма́лѣхъ: Сїѧ̑ трѝ сꙋ́ть непобѣди̑маѧ ѻ҆рꙋ̑жїѧ на дїа́вола, ꙗ҆̀же ст҃а́ѧ трⷪ҇ца на́мъ дарова̀: смире́нїе, глаго́лю, любо́вь и҆ ми́лость, на нѧ́же нижѐ противовоззрѣ́ти мо́жетъ всѐ бѣсѡ́въ мно́жество: нѣ́сть бо въ си́хъ слѣ́да смире́нїѧ, и҆̀же за го́рдость помрачи́шасѧ, и҆ ѻ҆́гнь и҆̀мъ ᲂу҆гото́васѧ вѣ́чный. Гдѣ̀ въ си́хъ любвѐ, и҆лѝ ми́лости сѣ́нь, и҆̀же къ ро́дꙋ человѣ́ческомꙋ непримири́тельнꙋ стѧжа́ша враждꙋ̀, и҆ при́снѡ ра́товати не престаю́тъ. Си́ми про́чее ѻ҆рꙋ́жїи воѡрꙋжи́мсѧ, ꙗ҆̀же ѡ҆бносѧ́й, не ꙗ҆́тъ быва́етъ сꙋпоста̑ты. И҆ по ма́лѣхъ: Сїю̀ треплете́ннꙋю ве́рвь, ю҆́же ст҃а́ѧ трⷪ҇ца и҆зтка̀ и҆ сплетѐ, зри́мъ ᲂу҆́бѡ и҆ трѝ сꙋ́щꙋ, и҆ є҆ди́но: трѝ ᲂу҆́бѡ и҆мены̑, а҆́ще ли же хо́щеши, и҆ ѵ҆поста́сьми: є҆ди́но же си́лою и҆ дѣ́йствомъ, и҆ къ бг҃ꙋ приближе́нїемъ и҆ зрѣ́нїемъ, и҆ ᲂу҆свое́нїемъ. Ѡ҆ си́хъ Влады́ка речѐ: ꙗ҆́кѡ и҆́го моѐ бла́го, и҆ бре́мѧ моѐ легко̀.<footnote lang="cu">Мат. гл. а҃і, ст. л҃.</footnote> И҆ возлю́бленный ᲂу҆чени́къ: За́пѡвѣди є҆гѡ̀ тѧ́жки не сꙋ́ть.<footnote lang="cu">а҃ І҆ѡа́н гл. є҃, ст. г҃.</footnote> И҆ по нѣ́коликихъ словесѣ́хъ: Сегѡ̀ ра́ди дꙋша̀, соедини́вшисѧ съ бг҃омъ чистото́ю житїѧ̀ и҆ хране́нїемъ за́повѣдей, и҆ тре́ми си́ми ѻ҆рꙋ́жїи, ꙗ҆̀же сꙋ́ть са́мъ бг҃ъ, въ бг҃а самаго̀ ѡ҆блече́сѧ, и҆ бы́сть положе́нїемъ бг҃ъ по смире́нїю, ми́лости и҆ любвѝ: и҆ веще́ственнꙋю дво́ицꙋ преше́дъ, и҆ превы́шше восше́дъ на главꙋ̀ зако́на, на любо́вь, глаго́лю пресꙋ́щественнѣй и҆ живонача́льнѣй трⷪ҇цѣ соедини́сѧ, бесѣ́дꙋѧ непосре́дственнѡ свѣ́томъ свѣ́тъ прїе́млѧ, и҆ веселѧ́сѧ благода́тїю без̾прее́мственною и҆ вѣ́чною. Но довлѣ́етъ и҆ ѡ҆ си́хъ. Подоба́етъ же, ꙗ҆́коже ᲂу҆́бѡ ѡ҆ зна́менїихъ и҆ плода́хъ пре́лести и҆ и҆́стины воспомѧнꙋ́хомъ, ꙗ҆́кѡ ѿ ча́сти, ѿѻнꙋ́дꙋже и҆ ѿ ни́хъ, си́рѣчь ѿ плодѡ́въ, по бж҃е́ственномꙋ па́ѵлꙋ, позна́емъ нѣ́какѡ дѣ́йствꙋемыхъ, ко́егѡ дꙋ́ха сꙋ́ть: та́кѡ и҆ ѡ҆ сꙋ́щемъ ѿ ѻ҆бою̀ ᲂу҆тѣше́нїй, бж҃е́ственныѧ, глаго́лемъ, и҆ и҆́стинныѧ благода́ти, и҆ ѿ притво́рныѧ и҆ сопроти́вныѧ рече́ньми ѻ҆те́ческими подоба́етъ ма́лѡ нѣ́что сказа́ти. Глаго́летъ ᲂу҆̀бо ѡ҆ се́мъ та́кѡ бж҃е́ственный дїа́дохъ.</p>
<anchor type="page" number="463"/>
<p>Глава̀ ѻ҃д.</p>
<p><small>Ѡ҆ ᲂу҆тѣше́нїи бж҃е́ственнѣмъ и҆ притво́рнѣмъ. </small></p>
<p>Є҆гда̀ ᲂу҆́мъ на́шъ начне́тъ ѡ҆щꙋща́ти ᲂу҆тѣше́нїе ст҃а́гѡ дх҃а, тогда̀ и҆ сатана̀ сладкоѧвле́ннымъ нѣ́кимъ чꙋ́вствомъ въ нощны́хъ безмо́лвїѧхъ, є҆гда̀ кто̀ ꙗ҆́коже въ преклоне́нїе сна̀ нѣ́коегѡ тонча́йша прихо́дитъ, дꙋ́шꙋ ᲂу҆тѣша́етъ.<footnote lang="cu">Бл. дїа́дохъ, гл. л҃а.</footnote> А҆́ще ᲂу҆́бѡ въ те́плѣй ѕѣлѡ̀ ѡ҆брѧ́щетсѧ па́мѧти ᲂу҆́мъ держа̀ и҆́мѧ гдⷭ҇а. і҆и҃са, и҆ ꙗ҆́коже ѻ҆рꙋ́жїе ᲂу҆потреблѧ́етъ проти́вꙋ пре́лести ст҃о́е ѻ҆́ное и҆ пресла́вное и҆́мѧ, ѿхо́дитъ ᲂу҆́бѡ льсте́цъ ѻ҆́ный ѿ ле́сти, про́чее же на ра́ть сꙋще́ственнꙋ возгара́етсѧ проти́вꙋ дꙋшѝ: тѣ́мже познава́ѧ ᲂу҆́мъ ѻ҆па́снѣ пре́лесть лꙋка́вагѡ, мно́жае во и҆скꙋ́съ разсꙋжде́нїѧ преспѣва́етъ. И҆ па́ки: благо́е ᲂу҆тѣше́нїе бдѧ́щꙋ тѣ́лꙋ быва́етъ, и҆лѝ въ зна́менїи сна̀ нѣ́коемꙋ и҆мꙋ́щꙋ приходи́ти, є҆гда̀ кто̀ те́плою па́мѧтїю бг҃а, къ любвѝ є҆гѡ̀ а҆́ки прилѣпи́лсѧ є҆́сть: преле́стное же въ то́нкїй нѣ́кїй при́снѡ, ꙗ҆́коже рѣ́хъ, со́нъ прише́дшꙋ подви́жникꙋ съ сре́днею па́мѧтїю бж҃їею [глава̀ л҃в]. Ѻ҆́во ᲂу҆́бѡ, ꙗ҆́кѡ ѿ бг҃а сꙋ́щее, ꙗ҆́вѣ дꙋ́шы подви́жникѡвъ бл҃гоче́стїѧ мно́гою ра́достїю дꙋше́вною преклонѧ́ти къ любвѝ є҆гѡ̀ хо́щетъ: ѻ҆́во же, ꙗ҆́кѡ вѣ́тромъ нѣ́кимъ пре́лести развѣва́ти дꙋ́шꙋ ѡ҆бы́че, ᲂу҆крада́ти сно́мъ тѣле́снымъ и҆скꙋ́съ чꙋ́вствїѧ здра́вагѡ ᲂу҆ма̀ покꙋша́етсѧ, є҆гда̀ наипа́че въ па́мѧти бж҃їей те́плъ є҆́сть. А҆́ще ᲂу҆́бѡ ѡ҆брѧ́щетсѧ ᲂу҆́мъ, ꙗ҆́коже рѣ́хъ, помина́ѧй внима́тельнѣ гдⷭ҇а і҆и҃са хрⷭ҇та̀, расточа́етъ ᲂу҆́бѡ дыха́нїе ѻ҆́ное сладкови́дное вра́жїе: ра́дꙋѧсѧ же, на бра́нь проти́вꙋ є҆гѡ̀ возбꙋжда́етсѧ, ꙗ҆́кѡ ѻ҆рꙋ́жїе второ́е и҆мѣ́ѧ про́чее поле́зное по благода́ти, похвалꙋ̀ ѿ и҆скꙋ́са. И҆ па́ки: А҆́ще несомни́тельнымъ и҆ немечта́тельнымъ движе́нїемъ дꙋша̀ возжиза́етсѧ къ любвѝ бж҃їей, а҆́ки и҆ тѣ́ло влекꙋ́щи во глꙋбинꙋ̀ ѻ҆́ныѧ неизрече́нныѧ любвѐ, бдѧ́щꙋ, и҆лѝ и҆́мже реко́хъ ѡ҆́бразомъ, въ со́нъ приходѧ́щꙋ ѿ ст҃ы́ѧ благода́ти дѣ́йствꙋемꙋ, ничто́же и҆́но тогда̀ ѿню́дъ помышлѧ́ющи, то́чїю сїѐ, <anchor type="page" number="464"/> въ не́же дви́житсѧ: вѣ́дѣти подоба́етъ, ꙗ҆́кѡ є҆́сть ст҃а́гѡ дх҃а дѣ́йство: ᲂу҆слажда́ема бо всѧ̑ ѿ ѻ҆́ныѧ неизрече́нныѧ сла́дости, ничто́же и҆́но мо́жетъ помышлѧ́ти, поне́же неѡсла́бною тогда̀ весели́тсѧ ра́достїю [глава̀ л҃г]. А҆́ще ли же сомнѣ́нїе всѧ́ко, и҆лѝ нечи́стꙋю нѣ́кꙋю мы́сль ᲂу҆́мъ прїи́метъ, внегда̀ дѣ́йствꙋемꙋ бы́ти, а҆́ще и҆ ст҃о́е ᲂу҆потреблѧ́етъ и҆́мѧ ко ѿраже́нїю ѕла̀, а҆ не па́че къ любвѝ то́чїю дви́житсѧ бж҃їей, разꙋмѣ́ти подоба́етъ, ꙗ҆́кѡ ѿ преле́стника є҆́сть ѻ҆́ное ᲂу҆тѣше́нїе притво́рствомъ ра́дости: ра́дость же ѻ҆́наѧ нека́чественна є҆́сть, и҆ безчи́нна всѧ̀, хотѧ́щꙋ врагꙋ̀, да прелюбодѣ́йствꙋетъ дꙋша̀: є҆гда́ бо ᲂу҆́зритъ ᲂу҆́мъ и҆скꙋ́сомъ своегѡ̀ чꙋ́вствїѧ и҆звѣ́стнѣ хва́лѧщьсѧ, тогда̀ ᲂу҆тѣше́ньми нѣ́кїими, ꙗ҆́коже рѣ́хъ, благоѧвле́нными привлека́етъ дꙋ́шꙋ, ꙗ҆́кѡ да развлека́емѣй є҆́й ѡ҆ разсла́бленныѧ ѻ҆́ныѧ и҆ вла́жныѧ сла́дости, не познава́емо є҆́й бꙋ́детъ примѣше́нїе льсти́вагѡ. Ѿ сегѡ̀ ᲂу҆̀бо познае́мъ дх҃а и҆́стины, и҆ дꙋ́ха ле́стча. Ѻ҆ба́че не возмо́жно є҆́сть, и҆лѝ бж҃е́ственныѧ бл҃года́ти въ ра́зꙋмѣ вкꙋси́ти комꙋ̀, и҆лѝ го́рести бѣсо́вскїѧ чꙋ́вственнѣ и҆скꙋ́съ прїѧ́ти, а҆́ще неизвѣще́нна кто̀ себѐ сотвори́тъ, ꙗ҆́кѡ благода́ть во глꙋбинꙋ̀ ᲂу҆ма̀ всели́сѧ, лꙋка́вїи же дꙋ́си при ᲂу҆десѣ́хъ се́рдца пребыва́ютъ: чесомꙋ̀ никогда́же хо́щꙋтъ бѣ́совє, да человѣ́цы ᲂу҆вѣ́рꙋютъ, да не ᲂу҆́мъ, сїѐ ᲂу҆вѣ́дѣвъ соверше́ннѡ, па́мѧтїю бж҃їею на ни́хъ воѡрꙋжа́етсѧ. И҆́маши ᲂу҆жѐ и҆ ѡ҆ се́мъ дово́льное, и҆ дово́ленъ бꙋ́ди: занѐ ѻ҆бо́нъ-полъ гади́рѡвъ непрохо́дно є҆́сть, и҆ ме́дъ ма́лѡ ꙗ҆́ждь, да не пресы́тивсѧ и҆зблюе́ши є҆го̀.<footnote lang="cu">При́тч. гл. к҃є, ст. ѕ҃і.</footnote></p>
<p>Глава̀ ѻ҃є.</p>
<p><small>Ѡ҆ сла́дости бж҃е́ственнѣй, точа́щейсѧ и҆з̾ се́рдца. </small></p>
<p>Па́че же благовре́менно є҆́сть сво́йственнѣе рещѝ, кто̀ возвѣсти́тъ сла́дость ме́да не ᲂу҆̀ вкꙋси́вшымъ; и҆ мно́гѡ па́че без̾ <anchor type="page" number="465"/> сравне́нїѧ сла́дость бж҃е́ственнꙋ и҆ весе́лїе преесте́ственно и҆ жизното́чно, ѿ серде́чныѧ чи́стыѧ и҆ и҆́стинныѧ моли́твы точа́щеесѧ, и҆ текꙋ́щее присноте́чнѣ, ꙗ҆́коже глаго́летъ бг҃очл҃вѣ́къ і҆и҃съ: И҆́же пїе́тъ ѿ воды̀, ю҆́же а҆́зъ да́мъ є҆мꙋ̀, бꙋ́детъ въ не́мъ и҆сто́чникъ воды̀ текꙋ́щїѧ въ живо́тъ вѣ́чный.<footnote lang="cu">І҆ѡа́н. гл. д҃, ст. д҃і.</footnote> И҆ па́ки: а҆́ще кто̀ жа́ждетъ, да прїи́детъ ко мнѣ̀ и҆ пїе́тъ: вѣ́рꙋѧй въ мѧ̀, ꙗ҆́коже речѐ писа́нїе, рѣ́ки ѿ чре́ва є҆гѡ̀ и҆стекꙋ́тъ воды̀ жи́вы<footnote lang="cu">І҆ѡа́н. гл. з҃, ст. л҃з и҆ слѣ́д.</footnote>. Сїе́ же речѐ ѡ҆ дс҃ѣ, глаго́летъ напе́рсникъ, є҆го́же и҆мѣ́ѧхꙋ прїима́ти вѣ́рꙋющїи въ него̀. И҆ вели́кїй па́ѵелъ: посла̀ бг҃ъ дх҃а сн҃а своегѡ̀ въ сердца̀ на̑ша, вопїю́ща: а҆́вва ѻ҆́ч҃е.<footnote lang="cu">Гала́т. гл. д҃, ст. ѕ҃.</footnote></p>
<p>Глава̀ ѻ҃ѕ.</p>
<p><small>Ꙗ҆́кѡ дꙋхо́внаѧ сїѧ̀ сла́дость и҆ многозна́менна є҆́сть и҆ без̾име́нна. </small></p>
<p>Ꙗ҆́же сла́дость дꙋхо́внаѧ преесте́ственна и҆ жизното́чна, и҆ сꙋще́ственно сїѧ́нїе, па́че свѣ́та же мра́къ и҆ добро́та недоꙋмѣ́нна, и҆ жела́нїе кра́йнѣйшее, зрѣ́нїе же и҆ бг҃овидѣ́нїе, и҆ ѡ҆боже́нїе предрече́сѧ та́инственнѣ: несказа́ннѡ пребыва́ющее, и҆ повнегда̀ сказа́тисѧ ка́кѡлибо, и҆ недовѣ́домо по є҆́же ᲂу҆вѣ́датисѧ, и҆ по є҆́же недоразꙋмѣва́емо ᲂу҆разꙋмѣ́тисѧ. Глаго́летъ бо вели́кїй дїонѵ́сїй: въ се́й превы́шнїй свѣ́та мра́къ прїитѝ мы̀ мо́лимсѧ, и҆ невидѣ́нїемъ и҆ неразꙋмѣ́нїемъ ᲂу҆ви́дѣти и҆ разꙋмѣ́ти сꙋ́щаго па́че видѣ́нїѧ и҆ ра́зꙋма, са́мымъ тѣ́мъ, є҆́же не ᲂу҆ви́дѣти, нижѐ разꙋмѣ́ти: се́ бо є҆́сть, є҆́же вои́стиннꙋ ᲂу҆ви́дѣти и҆ разꙋмѣ́ти, и҆ пресꙋ́щественнаго пресꙋ́щественнѣ воспѣ́ти, ѿѧ́тїемъ всѣ́хъ сꙋ́щихъ. Є҆щѐ: бж҃е́ственный мра́къ є҆́сть непристꙋ́пный свѣ́тъ, въ не́мже жи́ти бг҃ъ глаго́летсѧ, и҆ въ неви́димѣмъ сꙋ́щемъ, за превосходѧ́щꙋю свѣ́тлость, и҆ непристꙋ́пнѣмъ, за превосхожде́нїе пресꙋ́щественна свѣтолїѧ́нїѧ. Въ се́й прихо́дитъ всѧ́къ, бг҃а разꙋмѣ́ти и҆ ᲂу҆ви́дѣти <anchor type="page" number="466"/> сподоблѧ́ѧйсѧ, са́мымъ си́мъ, є҆́же не ви́дѣти, нижѐ разꙋмѣва́ти, вои́стиннꙋ въ то́мъ, и҆́же па́че видѣ́нїѧ и҆ ра́зꙋма быва́ѧ, сїѐ са́мое разꙋмѣва́ѧ, ꙗ҆́кѡ превы́ше всѣ́хъ є҆́сть чꙋ́вственныхъ и҆ ᲂу҆́мныхъ. И҆ вели́кїй васі́лїй: неизречє́нны сꙋ́ть всеконе́чнѣ, и҆ неисповѣ́данны сїѧ̑нїѧ бж҃е́ственныѧ добро́ты: не представлѧ́етъ сло́во, не прїе́млетъ слꙋ́хъ: а҆́ще и҆ денни́цы зарю̀ рече́ши, а҆́ще и҆ лꙋны̀ свѣ́тлость, а҆́ще и҆ со́лнца свѣ́тъ, всѧ̑ хꙋ̑ждша подо́бїѧ сла́вы, и҆ мно́жае недоста́точєствꙋюща къ сравне́нїю и҆́стиннагѡ свѣ́та, не́жели є҆ли́кѡ глꙋбо́каѧ но́щь и҆ мра́чнаѧ тьма̀, ко сравне́нїю полꙋ́дне чистѣ́йша. Сїѧ̀ добро́та плотски́ма ᲂу҆̀бо ѻ҆чи́ма неви́дима є҆́сть: дꙋше́ю же є҆ди́ною и҆ мы́слїю постиза́ема, и҆ а҆́ще нѣ́кихъ ѿ ст҃ы́хъ ѡ҆сїѧ̀, нестерпи́мое жа́ло любвѐ въ ни́хъ ѡ҆ста́ви. И҆̀же сѣ́тꙋюще ѡ҆ здѣ́шнемъ животѣ̀ глаго́лахꙋ: ᲂу҆вы̀ мнѣ̀, ꙗ҆́кѡ прише́льствїе моѐ продолжи́сѧ!<footnote lang="cu">Ѱал. рѳ҃і, ст. є҃.</footnote> И҆, возжада̀ дꙋша̀ моѧ̀ къ бг҃ꙋ крѣ́пкомꙋ, живо́мꙋ: когда̀ прїидꙋ̀ и҆ ꙗ҆влю́сѧ лицꙋ̀ бг҃а моегѡ̀;<footnote lang="cu">Ѱал. м҃а, ст. г҃.</footnote> И҆, є҆́же разрѣши́тисѧ и҆ со хрⷭ҇то́мъ бы́ти, мно́гѡ па́че лꙋ́чше.<footnote lang="cu">Фїлїп. гл. а҃, ст. к҃г.</footnote> И҆, ны́нѣ ѿпꙋща́еши раба̀ твоего̀, влⷣко, съ ми́ромъ,<footnote lang="cu">Лꙋ́ки гл. в҃, ст. к҃ѳ.</footnote> ꙗ҆́кѡ ᲂу҆зи́лище здѣ́шнїй вмѣнѧ́юще живо́тъ. И҆̀же, занѐ не насыща́ютсѧ видѣ́нїѧ бж҃е́ственныѧ добро́ты, молѧ́хꙋсѧ со всѣ́мъ вѣ́чнымъ живото́мъ продолжа́тисѧ видѣ́нїю свѣ́тлости гдⷭ҇ни. И҆ бг҃осло́въ: И҆дѣ́же є҆́сть стра́хъ, тꙋ̀ за́повѣдей соблюде́нїе: а҆ и҆дѣ́же за́повѣдей соблюде́нїе, тꙋ̀ пло́ти ѡ҆чище́нїе ѿ ѡ҆сѣнѧ́ющагѡ дꙋ́шꙋ ѻ҆́блака, и҆ не ѡ҆ставлѧ́ющагѡ чи́стѣ ᲂу҆ви́дѣти бж҃е́ственнꙋю лꙋчꙋ̀: а҆ и҆дѣ́же ѡ҆чище́нїе, тꙋ̀ ѡ҆сїѧ́нїе: ѡ҆сїѧ́нїе же, и҆сполне́нїе жела́нїй велича́йшихъ, и҆лѝ велича́йшагѡ, и҆лѝ превы́шше вели́кагѡ жела́ющымъ. И҆ бж҃е́ственный григо́рїй нѵ́сскїй: а҆́ще ѡ҆чи́стиши прилѣжа́нїемъ житїѧ̀ сотво́ршꙋюсѧ на се́рдцѣ твое́мъ скве́рнꙋ, па́ки возсїѧ́етъ тѝ бг҃ови́днаѧ добро́та, ꙗ҆́коже на желѣ́зѣ быва́ти ѡ҆бы́че. Є҆гда́ бо ѻ҆се́лкомъ ржа́вщины ѡ҆бнажи́тсѧ, бы́вши вма́лѣ пре́жде че́рное, сїѧ̑нїѧ нѣ́кїѧ и҆з̾ себѐ прѧ́мѡ со́лнцꙋ и҆спꙋща́ѧ, свѣ́тлѡсти и҆здае́тъ: та́кѡ и҆ внꙋ́треннїй человѣ́къ, є҆го́же се́рдцемъ и҆менꙋ́етъ гдⷭ҇ь, повнегда̀ <anchor type="page" number="467"/> соско́блитъ ржа́вꙋю нечистотꙋ̀, процвѣ́тшꙋю лꙋка́вою и҆ согни́вшею вла́гою на зра́цѣ па́ки воспрїи́метъ къ началоѡбра́зїю подо́бїе, и҆ бла́гъ бꙋ́детъ: благо́мꙋ бо подо́бное томꙋ̀ бла́го всѧ́кѡ послѣ́дствꙋетъ. И҆ ст҃ы́й ні́лъ: блаже́нъ пости́гшїй неразꙋ́мїе неразлꙋ́чное ѿ моли́твы. И҆ лѣ́ствичникъ: бе́здна пла́ча, ᲂу҆тѣше́нїе ᲂу҆зрѣ̀: чистота́ же се́рдца, прїѧ́тъ просвѣще́нїе: просвѣще́нїе є҆́сть неизрече́нно дѣ́йство, ви́димое неви́димо, и҆ разꙋмѣва́емое недовѣ́домо [ѿ к҃з степе́ни]. Сегѡ̀ ра́ди и҆ треблаже́ни сꙋ́ть, по ѡ҆́бразꙋ дре́вней марі́и, благꙋ́ю сїю̀ ча́сть и҆ жи́тельство и҆збра́вшїи дꙋхо́вное и҆ неѿе́млемое: и҆ такова́гѡ блага́гѡ бг҃оподо́бнагѡ жре́бїѧ сподоблѧ́ющїисѧ, ꙗ҆́кѡ со мно́гою и҆ и҆зстꙋпи́тельною ра́достїю съ бж҃е́ственнымъ па́ѵломъ мощѝ и҆̀мъ ꙗ҆́вѣ ᲂу҆жаса́тисѧ, кꙋ́пнѡ и҆ вопи́ти сїѐ: є҆гда̀ благода́ть и҆ человѣколю́бїе ꙗ҆ви́сѧ сп҃са на́шегѡ бг҃а, не ѿ дѣ́лъ пра́ведныхъ, и҆̀хже сотвори́хомъ мы̀, но по свое́й є҆гѡ̀ ми́лости, спасѐ на́съ ба́нею пакибытїѧ̀ и҆ ѡ҆бновле́нїемъ дх҃а ст҃а́гѡ, є҆го́же и҆злїѧ̀ на на́съ ѻ҆би́льнѡ, і҆и҃съ хрⷭ҇то́мъ сп҃си́телемъ на́шимъ: да ѡ҆правди́вшесѧ благода́тїю є҆гѡ̀, наслѣ̑дницы бꙋ́демъ по ᲂу҆пова́нїю жи́зни вѣ́чныѧ.<footnote lang="cu">Ті́т. гл. г҃, ст. д҃. и҆ слѣ́д.</footnote> И҆ па́ки: пома́завъ на́съ и҆ запечатлѣ́въ, и҆ да́въ ѡ҆брꙋче́нїе дх҃а въ сердца̀ на̑ша.<footnote lang="cu">в҃ Кор. гл. а҃, ст. к҃а.</footnote> И҆, и҆́мамы же сокро́вище сїѐ въ скꙋде́льныхъ сосꙋ́дѣхъ, да премно́жество си́лы бꙋ́детъ бж҃їѧ, а҆ не ѿ на́съ.<footnote lang="cu">в҃ Кор. гл. д҃, ст. з҃.</footnote> И҆ ѻ҆нѝ ᲂу҆́бѡ си́це: бꙋ́ди же и҆ на́мъ, бг҃оꙋвѣ́тливыми ѻ҆́нѣхъ ко гдⷭ҇ꙋ моли́твами, ѿ ча́сти подо́бными ѻ҆́нѣмъ бы́ти, ми́лостїю и҆ благода́тїю.</p>
<p>Глава̀ ѻ҃з.</p>
<p><small>Ꙗ҆́кѡ подоба́етъ по всѧ́цѣй нꙋ́ждѣ кро́ткꙋ бы́ти се́рдцемъ, хотѧ́щемꙋ ѻ҆па́снѣ безмо́лвствовати. </small></p>
<p>Тебѣ́ же, ѽ ча́до! сїѐ ны́нѣ благовре́меннѡ пре́жде и҆ны́хъ, и҆ со и҆ны́ми подоба́етъ разꙋмѣ́ти. Ꙗ҆́коже хотѧ́й наꙋчи́тисѧ <anchor type="page" number="468"/> до́брѣ стрѣлѧ́ти, не без̾ зна́менїй лꙋ́къ напрѧга́етъ: та́кѡ хотѧ́й наꙋчи́тисѧ безмо́лвствовати, ꙗ҆́кѡ зна́менїе да и҆́мать, є҆́же при́снѡ кро́ткꙋ бы́ти се́рдцемъ. Глаго́летъ бо ст҃ы́й і҆сі́дѡръ: не довлѣ́етъ къ добродѣ́тели ѡ҆бꙋче́нїе, но подоба́етъ и҆ кро́ткꙋ бы́ти съ ѡ҆бꙋче́нїемъ. А҆́ще бо по́двигъ кро́тости проходѧ́ще, разꙋмѣ́нїемъ смꙋти́тельнымъ ѻ҆́ный пресѣче́мъ, ничто́же и҆́но є҆́сть, то́чїю хотѣ́ти ᲂу҆́бѡ спасе́нїе полꙋчи́ти, не хотѣ́ти же твори́ти прили́чєствꙋющаѧ къ ѻ҆́номꙋ. И҆ пре́жде же сегѡ̀ ст҃а́гѡ, бж҃е́ственнѣйшїй даві́дъ: наста́витъ крѡ́ткїѧ на сꙋ́дъ, наꙋчи́тъ крѡ́ткїѧ пꙋтє́мъ свои̑мъ.<footnote lang="cu">Ѱал. к҃д, ст. ѳ҃.</footnote> И҆ сїра́хъ: крѡ́ткимъ ѿкрыва́ютсѧ та̑йны.<footnote lang="cu">Сїра́х. гл. г҃, ст. ѳ҃.</footnote> И҆ сладча́йшїй і҆и҃съ: наꙋчи́тесѧ ѿ менѐ, ꙗ҆́кѡ кро́токъ є҆́смь и҆ смире́нъ се́рдцемъ, и҆ ѡ҆брѧ́щете поко́й дꙋша́мъ ва́шымъ.<footnote lang="cu">Матѳ. гл. а҃і, ст. к҃ѳ.</footnote> И҆, на кого̀ воззрю̀, то́чїю на кро́ткагѡ и҆ молчали́ваго и҆ трепе́щꙋщаго слове́съ мои́хъ.<footnote lang="cu">И҆са́їи гл. ѯ҃ѕ, ст. в҃.</footnote> И҆, бл҃же́ни кро́тцыи, ꙗ҆́кѡ ті́и наслѣ́дѧтъ зе́млю,<footnote lang="cu">Матѳ. гл. є҃, ст. є҃.</footnote> си́рѣчь, се́рдце плодоносѧ́щее благода́тїю на три́десѧть, и҆ шестьдесѧ́тъ, и҆ сто̀, по чи́нꙋ новонача́льныхъ, сре́днихъ и҆ соверше́нныхъ. Ника́коже ни въ чесо́мъ смꙋща́ѧ, и҆лѝ смꙋща́ѧсѧ, а҆́ще гдѣ̀ не ѡ҆ благоче́стїи бꙋ́детъ сло́во.</p>
<p>Глава̀ ѻ҃и.</p>
<p><small>Ка́кѡ бы могла̀ и҆спра́витисѧ на́ми кро́тость, и҆ ѡ҆ трича́стности дꙋшѝ: ꙗ҆́ростной, жела́тельной и҆ слове́ственной. </small></p>
<p>Сїе́ же ᲂу҆до́бнѡ бы и҆спра́вилъ є҆сѝ, всѧ̑ ᲂу҆клонѧ́ѧ ѿ тебѐ кꙋ́пнѡ, и҆ къ любвѝ дꙋ́шꙋ подвиза́ѧ, мно́жайше же молча̀, и҆ ᲂу҆мѣ́реннѡ пита́ѧсѧ, и҆ при́снѡ молѧ́сѧ, ꙗ҆́коже реко́ша ѻ҆тцы̀: ꙗ҆́ростнꙋю ча́сть дꙋшѝ любо́вїю ѡ҆бꙋзда́й: и҆ жела́тельнꙋю є҆ѧ̀ воздержа́нїемъ ᲂу҆вѧдѝ: и҆ слове́сною є҆ѧ̀ моли́твою воскрилѝ, и҆ свѣ́тъ (с. ) ᲂу҆ма̀ не помрача́етсѧ никогда́же. И҆, ꙗ҆́рости ᲂу҆́бѡ ᲂу҆зда̀ є҆́сть благовре́менное молча́нїе: безслове́сныѧ же по́хоти ᲂу҆мѣ́реннаѧ снѣ́дь: неꙋдободержи́магѡ же по́мысла є҆динопо́мысленнаѧ мл҃тва. И҆ па́ки: трѝ сꙋ́ть добродѣ́тєли, ꙗ҆̀же подаю́тъ свѣ́тъ ᲂу҆мꙋ̀ вы́нꙋ: є҆́же не вѣ́дѣти лꙋка́вства ко́егѡ человѣ́ка: є҆́же терпѣ́ти находѧ̑щаѧ без̾ смꙋще́нїѧ: и҆ є҆́же благотвори́ти ѕлотворѧ́щымъ. Трѝ сі́и добродѣ́тєли ражда́ютъ и҆́ны трѝ добродѣ́тєли бо́льшыѧ и҆́хъ: є҆́же не вѣ́дѣти лꙋка́вства человѣ́ча, ражда́етъ любо́вь: и҆ є҆́же претерпѣ́ти находѧ̑щаѧ без̾ смꙋще́нїѧ, ражда́етъ кро́тость: и҆ є҆́же благосотвори́ти ѕлотворѧ́щымъ, стѧжава́етъ ми́ръ. И҆ па́ки: трѝ сꙋ́ть нра́вствєнныѧ ᲂу҆строє́нїѧ, гла́внѣйшыѧ во и҆́ноцѣхъ: и҆ пе́рвое ᲂу҆́бѡ є҆́сть, є҆́же ничто́же согрѣша́ти по дѣѧ́нїю: второ́е же, є҆́же не ᲂу҆коснѣва́ти въ дꙋшѝ встра̑стнымъ помыслѡ́мъ: и҆ тре́тїе, є҆́же на ли́цы же́нъ, и҆ ѡ҆печа́лившихъ безстра́стнѡ зрѣ́ти въ мы́сли.</p>
<p>Глава̀ ѻ҃ѳ.</p>
<p><small>Ꙗ҆́кѡ ско́рѡ подоба́етъ ка́ѧтисѧ ѡ҆ ᲂу҆клоне́нїихъ, ꙗ҆̀же по приключе́нїю, и҆ та́кѡ въ послѣ́дꙋющемъ премꙋ́дрѣ ᲂу҆твержда́тисѧ.</small></p>
<p>А҆́ще же бы въ нѣчесо́млибо слꙋчи́лосѧ когда̀ смꙋти́тисѧ тебѣ̀, и҆лѝ въ нѣ́кое поползнꙋ́тисѧ приключе́нїе, и҆ ѿ подоба́ющагѡ погрѣши́ти, а҆́бїе до́лжно примири́тисѧ со ѡ҆печа́лившимъ и҆лѝ ѡ҆печа́леннымъ, и҆ ка́ѧтисѧ ѿ дꙋшѝ, пла́кати же и҆ слези́ти и҆ себѐ ᲂу҆корѧ́ти, и҆ та́кѡ послѣ́дꙋющемꙋ внима́ти и҆ ᲂу҆твержда́тисѧ. Ѕѣлѡ̀ премꙋ́дрѣ, ꙗ҆́коже ᲂу҆́читъ гдⷭ҇ь і҆и҃съ: ꙗ҆́кѡ а҆́ще принесе́ши да́ръ тво́й ко ѻ҆лтарю̀, и҆ тꙋ̀ помѧне́ши, ꙗ҆́кѡ бра́тъ тво́й и҆́мать нѣ́что на тѧ̀: ѡ҆ста́ви тꙋ̀ да́ръ тво́й пред̾ ѻ҆лтаре́мъ, и҆ ше́дъ пре́жде смири́сѧ съ бра́томъ твои́мъ, и҆ тогда̀ <anchor type="page" number="470"/> прише́дъ принесѝ да́ръ тво́й.<footnote lang="cu">Матѳ. гл. є҃, ст. к҃г и҆ к҃д.</footnote> И҆ а҆по́столъ: Всѧ́ка го́ресть, и҆ гнѣ́въ, и҆ ꙗ҆́рость, и҆ кли́чь и҆ хꙋла̀ да во́зметсѧ ѿ ва́съ со всѧ́кою ѕло́бою. Быва́йте же дрꙋ́гъ ко дрꙋ́гꙋ бла́зи, милосе́рди, проща́юще дрꙋ́гъ дрꙋ́гꙋ, ꙗ҆́коже и҆ бг҃ъ во хрⷭ҇тѣ̀ прости́лъ є҆́сть ва́мъ.<footnote lang="cu">Є҆фес. гл. д҃, ст. л҃а и҆ л҃в.</footnote> И҆, гнѣ́вайтесѧ, и҆ не согрѣша́йте: со́лнце да не за́йдетъ во гнѣ́вѣ ва́шемъ.<footnote lang="cu">Та́мъ же, ст. к҃ѕ.</footnote> И҆, не ѿмща́юще себѐ, возлю́бленнїи, но дади́те мѣ́сто гнѣ́вꙋ. И҆ не побѣжде́нъ быва́й ѿ ѕла̀, но побѣжда́й благи́мъ ѕло́е.<footnote lang="cu">Ри́м. гл. в҃і, ст. ѳ҃і и҆ к҃а.</footnote> И҆ сїѐ ᲂу҆́бѡ рече́сѧ ѡ҆ примире́нїи, є҆́же дрꙋ́гъ ко дрꙋ́гꙋ.</p>
<p>Глава̀ п҃.</p>
<p><small>Ѡ҆ поползнове́нїи и҆ покаѧ́нїи. </small></p>
<p>Ѡ҆ поползнове́нїи же глаго́летъ ст҃ы́й і҆саа́къ: не є҆гда̀ въ чесо́мъ поползне́мсѧ, тогда̀ да ѡ҆печа́лимсѧ, но є҆гда̀ пребꙋ́демъ въ то́мъ: поползнове́нїе бо мно́жицею слꙋча́етсѧ и҆ совершє́ннымъ [ѿ ч҃ сло́ва] А҆ є҆́же въ не́мъ пребы́ти, ᲂу҆мерщвле́нїе є҆́сть соверше́нно. Печа́ль же, є҆́юже печа́лꙋемъ ѡ҆ свои́хъ поползнове́нїѧхъ, вмѣ́стѡ дѣ́ланїѧ чи́стагѡ вмѣнѧ́етсѧ на́мъ ѿ благода́ти. И҆́же ᲂу҆пова́нїемъ покаѧ́нїѧ пополза́ѧйсѧ втори́цею, се́й кова́рнѡ хо́дитъ съ бг҃омъ. На сего̀ невѣ́домѣ напада́етъ сме́рть, и҆ не достиза́етъ вре́мене ᲂу҆пова́нїѧ своегѡ̀, и҆спо́лнити дѣ́ла добродѣ́тели. Є҆щѐ: подоба́етъ, глаго́летъ, вѣ́дѣти на́мъ на всѧ́къ ча́съ, ꙗ҆́кѡ въ си́хъ два́десѧти четы́рехъ часѣ́хъ но́щи и҆ днѐ покаѧ́нїѧ тре́бꙋемъ [ѿ п҃з сло́ва]. Ра́зꙋмъ же и҆́мене покаѧ́нїѧ, ꙗ҆́коже ѡ҆ и҆́стиннагѡ ѡ҆́браза веще́й ᲂу҆вѣ́дѣхомъ, се́й є҆́сть моле́нїе прилѣ́жно на всѧ́къ ча́съ, съ моли́твою и҆спо́лненною ᲂу҆миле́нїѧ, приближа́ющꙋсѧ бг҃ꙋ ѡ҆ ѡ҆ставле́нїи проше́дшихъ, и҆ печа́ль ѡ҆ хране́нїи бꙋ́дꙋщихъ. И҆ па́ки: благода́ть по благода́ти покаѧ́нїе даде́сѧ человѣ́кѡмъ [ѿ п҃г сло́ва]. Покаѧ́нїе бо є҆́сть порожде́нїе второ́е <anchor type="page" number="471"/>	ѿ бг҃а. И҆ є҆́же ѿ вѣ́ры ѡ҆брꙋче́нїе прїѧ́хомъ, покаѧ́нїемъ дарова́нїѧ ѻ҆́нагѡ ча́емъ. Покаѧ́нїѧ є҆́сть две́рь ми́лости ѿве́рстаѧ держа́щымсѧ є҆ѧ̀, две́рїю се́ю вхо́димъ къ бж҃е́ственной ми́лости. И҆ кромѣ̀ сегѡ̀ вхо́да не ѡ҆брѧ́щемъ ми́лости: зане́же всѝ согрѣши́ша, по бж҃е́ственномꙋ писа́нїю, ѡ҆правда́еми тꙋ́не благода́тїю є҆гѡ̀.<footnote lang="cu">Ри́м. гл. г҃, ст. к҃г и҆ к҃д.</footnote> Покаѧ́нїе є҆́сть благода́ть втора́ѧ, и҆ ражда́етсѧ въ се́рдцѣ ѿ вѣ́ры и҆ стра́ха: стра́хъ же є҆́сть же́злъ ѻ҆те́ческїй ᲂу҆правлѧ́ющїй на́съ, до́ндеже дости́гнемъ въ ра́й дꙋхо́вный. И҆ є҆гда̀ та́мѡ дости́гнемъ, ѡ҆ставлѧ́етъ на́съ, и҆ возвраща́етсѧ. Ра́й є҆́сть любы̀ бж҃їѧ, въ не́йже наслажде́нїе всѣ́хъ блаже́нствъ [въ то́мже сло́вѣ]. И҆ па́ки: ꙗ҆́коже невозмо́жно є҆́сть прейтѝ мо́ре вели́кое без̾ ладїѝ и҆ кораблѧ̀, си́це не мо́жетъ кто́либо без̾ стра́ха прейтѝ къ любвѝ. Мо́ре смердѧ́щее положе́нное посредѣ̀ на́съ и҆ ᲂу҆́мнагѡ раѧ̀, корабле́мъ покаѧ́нїѧ прейтѝ мо́жемъ, и҆мꙋ́щимъ гребцы̀ стра́ха. А҆́ще ли же сі́и гребцы̀ стра́ха не ᲂу҆правлѧ́ютъ кораблѧ̀ сегѡ̀ покаѧ́нїѧ, и҆́мже прехо́димъ мо́ре мі́ра сегѡ̀ къ бг҃ꙋ, потоплѧ́емсѧ въ смердѧ́щемъ мо́ри.</p>
<p>Глава̀ п҃а.</p>
<p><small>Є҆щѐ ѡ҆ покаѧ́нїи, стра́сѣ, любвѝ, пла́чи, слеза́хъ и҆ самоꙋкоре́нїи.</small></p>
<p>Покаѧ́нїе є҆́сть кора́бль: стра́хъ, ко́рмчїй є҆гѡ̀: любы̀, приста́нище бж҃е́ственное [і҆саа́ка п҃г сло́во]. Посажда́етъ ᲂу҆̀бо на́съ стра́хъ въ кораблѝ покаѧ́нїѧ, и҆ прево́зитъ на́съ чрез̾ мо́ре жите́йское смердѧ́щее, и҆ ко приста́нищꙋ бж҃е́ственномꙋ, є҆́же є҆́сть любы̀, наставлѧ́етъ на́съ: въ не́же прехо́дѧтъ всѝ трꙋжда́ющїисѧ и҆ ѡ҆бремене́ннїи покаѧ́нїемъ. И҆ є҆гда̀ дости́гнемъ любвѐ, достиго́хомъ къ бг҃ꙋ, и҆ пꙋ́ть на́шъ соверши́сѧ, и҆ преидо́хомъ ко ѻ҆́стровꙋ, дале́че ѿ мі́ра сꙋ́щемꙋ: и҆дѣ́же є҆́сть ѻ҆ц҃ъ, сн҃ъ и҆ ст҃ы́й дх҃ъ. Ѡ҆ <anchor type="page" number="472"/> пла́чи же по бз҃ѣ та́кѡ глаго́летъ сп҃си́тель: блаже́ни пла́чꙋщїи, ꙗ҆́кѡ ті́и ᲂу҆тѣ́шатсѧ.<footnote lang="cu">Матѳ. гл. є҃, ст. д҃.</footnote> Є҆щѐ ѡ҆ слеза́хъ то́йжде пи́шетъ преподо́бный і҆саа́къ: сле́зы, ꙗ҆̀же въ моли́твѣ, зна́менїе сꙋ́ть млⷭ҇ти бж҃їѧ, є҆ѧ́же сподо́бисѧ дꙋша̀ въ свое́мъ покаѧ́нїи: и҆ ꙗ҆́кѡ прїѧ́та бы́сть, и҆ нача́тъ входи́ти въ по́ле чистоты̀ слеза́ми [ѿ л҃ сло́ва]. А҆́ще бо не во́змꙋтсѧ помышлє́нїѧ преходѧ́щихъ, и҆ ѿве́ргнꙋтъ ѿ себѐ ᲂу҆пова́нїе мі́ра, и҆ подви́гнетсѧ ѿ ни́хъ презрѣ́нїе є҆гѡ̀, и҆ не начнꙋ́тъ блага̑ѧ напꙋ̑тїѧ и҆схо́да своегѡ̀ ᲂу҆готовлѧ́ти, и҆ не начнꙋ́тъ въ дꙋшѝ по́мыслы дви́житисѧ нѣ́кихъ сꙋ́щихъ та́мѡ, не мо́гꙋтъ ѻ҆́чи сле́зы и҆спꙋска́ти. Сле́зы бо ѿ чи́стагѡ приснопоꙋче́нїѧ и҆ непари́тельнагѡ, и҆ помыслѡ́въ мно́гихъ и҆ ча́стыхъ, и҆ неꙋкло́ннѡ быва́ющихъ, и҆ ѿ па́мѧти нѣ́чесогѡ то́нка быва́ющагѡ въ мы́сли, и҆ ѡ҆печалѧ́юща се́рдце па́мѧтїю свое́ю, и҆ ѿ си́хъ ᲂу҆множа́ютсѧ, и҆ наипа́че возраста́ютъ. И҆ лѣ́ствичникъ: ꙗ҆́коже ѻ҆́гнь потреблѧ́етъ тро́стїе, та́кѡ слеза̀ чи́стаѧ всѧ́кꙋ ви́димꙋю и҆ разꙋмѣва́емꙋю скве́рнꙋ [ѿ з҃ степе́ни]. Є҆щѐ: чи̑стыѧ и҆ нелє́стныѧ сле́зы чрез̾ воспомина́нїе разрѣше́нїѧ на́шегѡ ѿ тѣ́ла себѣ̀ стѧ́жимъ: нѣ́сть бо въ ни́хъ краде́нїѧ, и҆лѝ возноше́нїѧ, но па́че ѡ҆чище́нїе, и҆ любвѐ, ꙗ҆́же къ бг҃ꙋ, пред̾ꙋспѣ́ѧнїе, и҆ грѣха̀ ѿмы́тїе, и҆ безстра́стїе. Є҆щѐ: не вѣ́рꙋй си̑мъ и҆сто́чникѡмъ сле́зъ, пре́жде соверше́нна ѡ҆чище́нїѧ: не наде́ждно бо вїно̀, а҆́бїе ѿ точи́лъ заключе́нное. Є҆щѐ: ꙗ҆̀же ᲂу҆́бѡ ѿ стра́ха сле́зы, са́ми въ себѣ̀ хране́нїе и҆́мꙋтъ: а҆ ꙗ҆̀же ѿ любвѐ, не́гли ᲂу҆до́бь ѡ҆крада́еми въ нѣ́кихъ быва́ютъ, а҆́ще ѻ҆́ный приснопа́мѧтный ѻ҆́гнь во вре́мѧ дѣ́йствїѧ ѕѣлѡ̀ се́рдце не возже́глъ бы. И҆ чꙋ́дно є҆́сть, ка́кѡ смире́ннѣйшее тве́рже є҆́сть во вре́мѧ своѐ. Є҆щѐ: сле́зы и҆схо́да ражда́ютъ стра́хъ: стра́хꙋ же ро́ждшꙋ безстра́шїе, быва́етъ ра́дость: ра́дости же непостижи́мой преста́вшей, преподо́бныѧ любвѐ цвѣ́тъ прозѧба́етъ [въ то́мже степе́ни].</p>
<anchor type="page" number="473"/>
<p><small>Ѡ҆ самоꙋкоре́нїи, и҆з̾ вели́кагѡ а҆нтѡ́нїа. </small></p>
<p>Ѡ҆ самоꙋкоре́нїи же глаго́летъ вели́кїй а҆нтѡ́нїй: сїѐ є҆́сть вели́кое дѣ́ланїе человѣ́ка, да согрѣше́нїе своѐ верхꙋ̀ себѐ поло́житъ пред̾ бг҃омъ, и҆ возча́етъ и҆скꙋше́нїѧ до послѣ́днѧгѡ и҆здыха́нїѧ [въ патер. ски́т. ѡ҆ смиренномꙋ́дрїи]. И҆ и҆́нъ ѻ҆тє́цъ ст҃ы́й вопроше́нъ бы́въ, что̀ мно́жае ѡ҆брѣ́лъ є҆сѝ, ѻ҆́тче, на пꙋтѝ се́мъ; ѿвѣща́въ речѐ: є҆́же во все́мъ себѐ ᲂу҆корѧ́ти. Є҆́же и҆ вопроси́вый похвалѝ, и҆ глаго́летъ є҆мꙋ̀: и҆но́гѡ пꙋтѝ нѣ́сть кромѣ̀ сегѡ̀. И҆ а҆́вва пі́менъ: со стена́нїемъ всѧ̑ добродѣ́тєли въ мі́ръ се́й внидо́ша: возмѝ є҆ди́нꙋ добродѣ́тель, и҆ без̾ неѧ̀ съ трꙋдо́мъ состои́тъ человѣ́къ. И҆ вопроси́ша є҆го̀, ка́ѧ є҆́сть сїѧ̀; и҆ глаго́летъ: да человѣ́къ при́снѡ себѐ ᲂу҆корѧ́етъ. Речѐ па́ки: ᲂу҆корѧ́ѧй себѐ, а҆́ще что́либо прилꙋчи́тсѧ є҆мꙋ̀, и҆лѝ тщета̀, и҆лѝ безче́стїе, и҆лѝ какова́либо ско́рбь, предвари́въ и҆́мать себѐ досто́йна, и҆ николи́же смꙋща́етсѧ [въ кни́гѣ а҆́ввы дѡроѳе́а ли́стъ н҃в].</p>
<p>Глава̀ п҃в.</p>
<p><small>Ѡ҆ внима́нїи, и҆ ѡ҆ є҆́же премꙋ́дрѣ ᲂу҆твержда́тисѧ.</small></p>
<p>Подо́бнѣ же и҆ ѡ҆ внима́нїи и҆ ᲂу҆твержде́нїи пи́шетъ бж҃е́ственный па́ѵелъ: блюди́те, ка́кѡ ѻ҆па́снѡ хо́дите: не ꙗ҆́коже не мꙋ́дри, но ꙗ҆́коже премꙋ́дри, и҆скꙋпꙋ́юще вре́мѧ, ꙗ҆́кѡ дні́е лꙋка́ви сꙋ́ть.<footnote lang="cu">Є҆фес. гл. є҃, ст. є҃і и҆ ѕ҃і.</footnote> И҆ ст҃ы́й і҆саа́къ: ѽ премꙋ́дросте, коли́кѡ ди́вна є҆сѝ, и҆ ка́кѡ предви́диши всѧ̑ и҆здале́ча! Блаже́нъ є҆́сть ѡ҆брѣты́й тѧ̀: ѿ ᲂу҆ны́нїѧ бо ю҆́ности свободи́сѧ [ѿ ѻ҃є сло́ва]. А҆́ще кто̀ кꙋ́плю дѣ́етъ ма́лою кꙋ́плею, си́рѣчь стѧжа́нїемъ, врачева́нїе вели́кихъ страсте́й до́брѣ твори́тъ. Сїе́ бо є҆́сть любомꙋ́дрїе, да кто̀ и҆ въ малѣ́йшихъ и҆ ма́лыхъ быва́емыхъ ѿ негѡ̀ при́снѡ трезви́тсѧ: <anchor type="page" number="474"/> ᲂу҆покоє́нїѧ бо вели̑каѧ сокро́виществꙋетъ себѣ̀, и҆ не спи́тъ, да не приключи́тсѧ є҆мꙋ̀ что̀ сопроти́вно: но вины̑ ѿсѣка́етъ пре́жде вре́мене, и҆ малѣ́йшими вещьмѝ терпи́тъ ма́лꙋю печа́ль, потреблѧ́ѧ се́ю вели́кꙋю. И҆ ни́же: тѣ́мже и҆ глаго́летъ премꙋ́дрый: бꙋ́ди бо́дръ и҆ тре́звенъ ѡ҆ животѣ̀ твое́мъ: сро́денъ бо є҆́сть со́нъ се́й ᲂу҆мꙋ̀, и҆ ѡ҆́бразъ и҆́стинныѧ сме́рти [та́мже]. Глаго́летъ и҆ сщ҃енноꙋчи́тель васі́лїй: и҆́же въ ма́лыхъ свои́хъ лѣни́въ є҆́сть, не вѣ́рꙋй є҆мꙋ̀ въ вели́кихъ просїѧ́ти.</p>
<p>Глава̀ п҃г.</p>
<p><small>Ꙗ҆́кѡ ѡ҆ всѣ́хъ рече́нныхъ тща́тисѧ подоба́етъ: пре́жде же всѣ́хъ, є҆́же безмо́лвнꙋ и҆ кро́ткꙋ бы́ти, и҆ чи́стѣ тща́тисѧ призыва́ти безмо́лвствꙋющемꙋ гдⷭ҇а і҆и҃са хрⷭ҇та̀ внꙋ́трь се́рдца.</small></p>
<p>Си́хъ же ра́ди, ѡ҆ всѣ́хъ ᲂу҆́бѡ рече́нныхъ тщи́сѧ: пре́жде же всѣ́хъ, да безмо́лвнѣ и҆ кро́тцѣ, и҆ съ чи́стою со́вѣстїю гдⷭ҇а і҆и҃са хрⷭ҇та̀ внꙋ́трь глꙋбины̀ се́рдца призыва́еши, ꙗ҆́коже реко́хомъ. Си́це бо бж҃е́ственнꙋю є҆гѡ̀ благода́ть, пꙋте́мъ пред̾иды́й, почива́ющꙋ и҆́маши въ дꙋшѝ. Глаго́летъ бо и҆ лѣ́ствичникъ: никто́же ѿ ꙗ҆́рости и҆ возноше́нїѧ, лицемѣ́рїѧ же и҆ памѧтоѕло́бїѧ стꙋжда́емь, слѣ́дъ безмо́лвїѧ ᲂу҆ви́дѣти да де́рзнетъ когда̀: да не ка́кѡ и҆зстꙋпле́нїе ѿсю́дꙋ прїѡбрѧ́щетъ [ѿ к҃з степе́ни]. А҆́ще ли же кто̀ ѿ си́хъ є҆́сть чи́стъ, то́й про́чее позна́етъ поле́зное, мню́ же, ꙗ҆́кѡ ни то́й. И҆ ᲂу҆̀бо не то́чїю почива́ющꙋ и҆мѣ́ти бꙋ́деши благода́ть во твое́й дꙋшѝ, но и҆ ᲂу҆покоѧ́ющꙋ соверше́ннѣ дꙋ́шꙋ ѿ преждестꙋжа́вшихъ є҆́й бѣсѡ́въ и҆ страсте́й. А҆́ще бо и҆ па́ки стꙋжа́ютъ, но не дѣ́йствꙋютъ, занѐ не прилага́етсѧ къ ни̑мъ, ни сла́сти, ꙗ҆́же ѿ ни́хъ, жела́етъ.</p>
<anchor type="page" number="475"/>
<p>Глава̀ п҃д.</p>
<p><small>Ѡ҆ до́брѣмъ и҆зстꙋпи́тельнѣмъ раче́нїи, и҆ бж҃е́ственной добро́тѣ.</small></p>
<p>Все́ бо жела́нїе такова́гѡ, и҆ серде́чное и҆ и҆зстꙋпи́тельное раче́нїе, и҆ соверше́нное є҆гѡ̀ завѣща́нїе къ превышшедобро́тнѣй и҆ блаже́ннѣйшей добро́тѣ зри́тъ, ꙗ҆̀же ѻ҆тцы̀ и҆ жела́нїй кра́йнѣйшимъ нареко́ша. Глаго́летъ бо вели́кїй васі́лїй: є҆гда̀ раче́нїе бл҃гоче́стїѧ дꙋ́шꙋ пред̾ꙋде́ржитъ, всѧ́кїй є҆́й ви́дъ бра́ней посмѣѧ́теленъ, и҆ всѝ ю҆̀ за жела́емое бїю́щїи ᲂу҆слажда́ютъ па́че, не́жели ᲂу҆ѧзвлѧ́ютъ. И҆ па́ки: что̀ бж҃е́ственныѧ добро́ты чꙋднѣ́йшее; Ка́ѧ мы́сль великолѣ́пїѧ бж҃їѧ ра́достнѣйшаѧ; Ко́е жела́нїе дꙋшѝ та́кѡ лю́то и҆ нестерпи́мо; ꙗ҆́коже є҆́же ѿ бг҃а быва́етъ во ѡ҆чище́ннѣй ѿ всѧ́кїѧ ѕло́бы дꙋшѝ, и҆ ѿ и҆́стиннагѡ завѣща́нїѧ глаго́лющей: Оу҆ѧ́звлена є҆́смь любо́вїю а҆́зъ.<footnote lang="cu">Пѣ́сни пѣ́сн. гл. в҃, ст. є҃.</footnote></p>
<p>Глава̀ п҃є.</p>
<p><small>Ѡ҆ бра́ни, и҆ наказа́тельнѣмъ попꙋще́нїи, и҆ по ѿвраще́нїю ѡ҆ставле́нїи.</small></p>
<p>Ра́тꙋемь же быва́етъ про́чее по попꙋще́нїю наказа́тельнꙋ, а҆ не по ѿвраще́нїю ѡ҆ставле́нїѧ. Чесѡ̀ ра́ди; ꙗ҆́кѡ да не вознесе́тсѧ ᲂу҆́мъ є҆гѡ̀ бла́га ра́ди, є҆́же ѡ҆брѣ́те, но ра́тꙋемь же и҆ наказꙋ́емь прїе́млетъ смире́нїе при́снѡ, и҆́мже є҆ди́нѣмъ не то́кмѡ побѣжда́етъ го́рдѡ ра́тꙋющихъ є҆го̀: но и҆ дарѡ́въ бо́льшихъ вы́нꙋ сподоблѧ́етсѧ, пред̾ꙋспѣва́ѧ є҆ли́кѡ мо́щно є҆́сть дости́гнꙋти человѣ́ческомꙋ є҆стествꙋ̀, вери́гами неизбѣ́жными, и҆ тѧ́жестїю пло́ти свѧ́занъ и҆ ᲂу҆гнѣта́емь, и҆ ше́ствꙋѧ къ соверше́нствꙋ ѡ҆ хрⷭ҇тѣ̀ и҆ <anchor type="page" number="476"/> безстра́стїю. Глаго́летъ бо ст҃ы́й дїа́дохъ: са́мъ гдⷭ҇ь глаго́летъ, ꙗ҆́кѡ сатана̀ съ нб҃сѐ ꙗ҆́кѡ мо́лнїѧ спадѐ, да не взира́етъ ѕлови́дный въ селє́нїѧ ст҃ы́хъ а҆́гг҃лъ.<footnote lang="cu">Глава̀ н҃ѕ. Лꙋ́ки гл. і҃, ст. и҃і.</footnote> Ка́кѡ ᲂу҆́бѡ не сподо́бивыйсѧ прича́стїѧ благи́хъ рабѡ́въ съ бг҃омъ ѻ҆́бщее мо́жетъ и҆мѣ́ти жили́ще человѣ́ческїй ᲂу҆́мъ; Но а҆́ще и҆ рекꙋ́тъ, ꙗ҆́кѡ по попꙋще́нїю быва́етъ сїѐ, и҆ мно́жае ничто́же рекꙋ́тъ: занѐ наказа́тельное ᲂу҆́бѡ попꙋще́нїе ника́коже лиша́етъ дꙋ́шꙋ бж҃е́ственнагѡ свѣ́та: скрыва́етъ же то́чїю, ꙗ҆́коже ᲂу҆жѐ реко́хъ, мно́жицею ѿ ᲂу҆ма̀ прише́ствїе своѐ благода́ть, а҆́кибы да низверга́етъ дꙋ́шꙋ въ го́ресть бѣсо́вскꙋю, да со всѧ́кимъ стра́хомъ и҆ мно́гимъ смире́нїемъ взыскꙋ́етъ ѻ҆на̀ по́мощи ѿ бг҃а, познава́ющи пома́лꙋ врага̀ своегѡ̀ ѕло́бꙋ: и҆́мже ѡ҆́бразомъ а҆́ще бы ма́ти безчи́нствꙋющаго своего̀ по ᲂу҆ста́вѡмъ млекопита́нїѧ младе́нца, ма́лѡ ѿрѣва́ла ѿ свои́хъ ѡ҆б̾ѧ́тїй, да ᲂу҆жаса́ѧсѧ ѿ нѣ́кихъ ѡ҆бстоѧ́щихъ є҆го̀ ѕлови́дныхъ человѣ̑къ, и҆лѝ ѕвѣре́й ꙗ҆ковы́хлибо, со мно́гимъ стра́хомъ и҆ слеза́ми къ ма́тєрнимъ па́ки возврати́тсѧ нѣ́драмъ: по ѿвраще́нїю же быва́ющее попꙋще́нїе предае́тъ бѣсовѡ́мъ дꙋ́шꙋ, а҆́ки ᲂу҆́зницꙋ не хотѧ́щꙋю и҆мѣ́ти бг҃а. Мы́ же нѣ́смы ча̑да стра́ха, да не бꙋ́детъ: но младе́нцы и҆́стинныѧ бж҃їѧ благода́ти бы́ти вѣ́рꙋемъ, ма́лыми попꙋще́ньми, и҆ ча́стыми ᲂу҆тѣше́ньми млекопита́еми: да бла́гостїю бж҃їею сподо́бимсѧ прїитѝ въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва.<footnote lang="cu">Є҆фес. гл. д҃, ст. г҃і.</footnote> И҆ па́ки: наказа́тельное попꙋще́нїе прино́ситъ ᲂу҆́бѡ печа́ль мно́гꙋ и҆ смире́нїе, и҆ ѿча́ѧнїе ᲂу҆мѣ́ренное дꙋшѣ̀: ꙗ҆́кѡ да славолюби́ваѧ є҆ѧ̀ и҆ небоѧ́зненнаѧ ча́сть благолѣ́пнѣ во смире́нїе прихо́дитъ. А҆́бїе же стра́хъ бж҃їй и҆ сле́зꙋ и҆сповѣ́данїѧ прино́ситъ се́рдцꙋ, и҆ мно́гое жела́нїе и҆зрѧ́днѣйшагѡ молча́нїѧ: по ѿвраще́нїю же бж҃їю быва́ющее, ѿча́ѧнїѧ вкꙋ́пѣ и҆ невѣ́рїѧ и҆ гнѣ́ва и҆ киче́нїѧ и҆сполнѧ́тисѧ дꙋшѣ̀ попꙋща́етъ. Подоба́етъ ᲂу҆̀бо на́мъ вѣ́дѣти и҆скꙋ́съ ѻ҆бои́хъ попꙋще́нїй, и҆ по коегѡ́ждо ѡ҆́бразꙋ пристꙋпа́ти къ бг҃ꙋ: та́мѡ бо благодаре́нїе со и҆сповѣ́данїемъ принестѝ є҆мꙋ̀ до́лжни <anchor type="page" number="477"/> є҆смы̀, ꙗ҆́кѡ неѻбꙋ́зданность ра́зꙋма на́шегѡ ѿѧ́тїемъ ᲂу҆тѣше́нїѧ наказꙋ́ющемꙋ, да разли́чїю добродѣ́тели и҆ ѕло́бы, ꙗ҆́кѡ ѻ҆ц҃ъ благі́й наꙋча́етъ на́съ: здѣ́ же, непреста́нно и҆сповѣ́данїе согрѣше́нїй, и҆ сле́зꙋ неѡскꙋ́днꙋ, и҆ вѧ́щшее ѿше́льничество, ꙗ҆́кѡ да си́це возмо́жемъ приложе́нїемъ трꙋдѡ́въ ᲂу҆моли́ти когда́либо бг҃а, призрѣ́ти, ꙗ҆́коже и҆ пре́жде, на сердца̀ на̑ша. Ѻ҆ба́че подоба́етъ вѣ́дѣти, ꙗ҆́кѡ є҆гда̀ по сꙋще́ственнꙋ сраже́нїю дꙋшѣ̀ и҆ сатанѣ̀ ра́ть быва́етъ при наказа́тельнѣмъ, глаго́лю, попꙋще́нїи: скрыва́етъ ᲂу҆́бѡ, ꙗ҆́коже ᲂу҆жѐ и҆ реко́хъ, себѐ благода́ть: недовѣ́домою же содѣ́йствꙋетъ дꙋшѣ̀ по́мощїю, да побѣ́дꙋ дꙋшѝ бы́ти то́чїю пока́жетъ врагѡ́мъ є҆ѧ̀. И҆ ст҃ы́й і҆саа́къ: не мо́щно є҆́сть кромѣ̀ и҆скꙋше́нїй, ꙗ҆̀же по попꙋще́нїю, человѣ́кꙋ ᲂу҆премꙋдри́тисѧ во бра́нехъ дꙋхо́вныхъ, и҆ позна́ти своего̀ промысли́телѧ, и҆ разꙋмѣ́ти бг҃а своего̀, и҆ ᲂу҆тверди́тисѧ въ вѣ́рѣ є҆гѡ̀ сокрове́ннѣ, то́чїю си́лою и҆скꙋ́са своегѡ̀, є҆го́же прїѧ́тъ [ѿ м҃ѳ сло́ва]. И҆ внегда̀ ᲂу҆ви́дитъ благода́ть, ꙗ҆́кѡ нача́сѧ нѣ́коликѡ въ по́мыслѣ є҆гѡ̀ возноше́нїе, и҆ нача̀ помышлѧ́ти вели̑ка ѡ҆ себѣ̀, а҆́бїе попꙋща́етъ и҆скꙋше́нїємъ на него̀ ᲂу҆крѣпи́тисѧ и҆ ᲂу҆тверди́тисѧ, до́ндеже ᲂу҆разꙋмѣ́етъ не́мощь свою̀, и҆ бѣжи́тъ, и҆ ᲂу҆де́ржитъ бг҃а во смире́нїи. И҆ си́ми прихо́дитъ человѣ́къ въ мѣ́ры соверше́ннагѡ мꙋ́жа вѣ́рою и҆ ᲂу҆пова́нїемъ сн҃а бж҃їѧ, и҆ возвыша́етсѧ въ любвѝ. Ди́вна бо познава́етсѧ любы̀ бж҃їѧ къ человѣ́кꙋ, є҆гда̀ нѣ́когда посредѣ̀ бꙋ́детъ веще́й пресѣца́ющихъ ᲂу҆пова́нїе є҆гѡ̀: и҆ та́мѡ показꙋ́етъ бг҃ъ си́лꙋ свою̀ во спасе́нїе, є҆́же ѡ҆ не́мъ. Никогда́же бо разꙋмѣва́етъ человѣ́къ си́лꙋ бж҃ескꙋю въ поко́и и҆ простра́нствѣ: и҆ никогда́же показа̀ бг҃ъ дѣ́йствїе своѐ чꙋ́вственнѣ, то́чїю во странѣ̀ безмо́лвїѧ, и҆ въ пꙋсты́ни, и҆ въ мѣ́стѣхъ лише́нныхъ срѣ́тенїй и҆ смꙋще́нїѧ вселе́нїѧ, є҆́же съ человѣ́ки.</p>
<anchor type="page" number="478"/>
<p>Глава̀ п҃ѕ.</p>
<p><small>Ѡ҆ безстра́стїи, и҆ ѡ҆ то́мъ, что́ є҆сть человѣ́ческое безстра́стїе. </small></p>
<p>Къ си̑мъ ᲂу҆́бѡ подоба́етъ ѿ ча́сти и҆ безстра́стїѧ сло́во здѣ̀ приложи́ти, и҆ соверше́нства, и҆ си́це пома́лѣ ѡ҆конча́ти настоѧ́щее списа́нїе. Тѣ́мже глаго́летъ и҆ вели́кїй васі́лїй: рачи́тель бг҃а бы́вый и҆ безстра́стїѧ ѻ҆́нагѡ, и҆ малѣ́йшꙋю ча́сть ᲂу҆держа́ти жела́ѧй, и҆ дꙋхо́вныѧ ст҃ы́ни, ти́хости же и҆ несмꙋще́нїѧ и҆ кро́тости и҆ ражда́емагѡ ѿ си́хъ весе́лїѧ и҆ ра́дости жела́ѧй вкꙋси́ти: ѿ всѧ́кїѧ ᲂу҆́бѡ веще́ственныѧ стра́сти, возмꙋща́ющїѧ дꙋ́шꙋ, дале́че по́мыслы ѿводи́ти тщи́тсѧ, и҆ чи́стымъ и҆ неѡсѣне́ннымъ ѻ҆́комъ бж҃е́ствєннаѧ ѡ҆бзира́етъ, несы́тнѣ та́мошнѧгѡ свѣ́та насыща́ѧсѧ. Въ таково́е же навыкнове́нїе и҆ ᲂу҆строе́нїе дꙋ́шꙋ ѡ҆бꙋчи́въ, ᲂу҆своева́етсѧ по возмо́жномꙋ подо́бїю бг҃ꙋ, любе́зенъ и҆ вожделѣ́ннѣйшъ є҆мꙋ̀ быва́етъ, ꙗ҆́кѡ вели́кїй по́двигъ и҆ неꙋдобосоверша́емый претерпѣ́въ, и҆ ѿ веще́ственнагѡ срастворе́нїѧ возмогі́й чи́стою и҆ ѿлꙋче́нною мы́слїю ѿ примѣше́нїѧ тѣле́сныхъ страсте́й, нѣ́какѡ бесѣ́довати съ бг҃омъ. И҆ сїѐ ᲂу҆́бѡ є҆́сть ѡ҆ безстра́стїи. Ѡ҆ се́мъ же, что́ є҆сть человѣ́ческое безстра́стїе, пи́шетъ си́це ст҃ы́й і҆саа́къ: безстра́стїе є҆́сть, не є҆́же не ѡ҆щꙋти́ти страсте́й, но є҆́же не прїѧ́ти и҆́хъ: ѿ мно́гихъ бо и҆ разли́чныхъ добродѣ́телей, ꙗ҆̀же стѧжа́ша ꙗ҆вле́нныхъ и҆ та́йныхъ, и҆ и҆знемого́ша въ ни́хъ стра̑сти, и҆ не мо́гꙋтъ ᲂу҆до́бь возста́ти на дꙋ́шꙋ, и҆ мы́сль не тре́бꙋетъ всегда̀ внима́ти и҆̀мъ: занѐ во всѧ́ко вре́мѧ и҆спо́лнена є҆́сть въ помышле́нїѧхъ свои́хъ ѿ поꙋче́нїѧ и҆ бесѣ́ды и҆зрѧ́днѣйшихъ ѡ҆бразѡ́въ, ра́зꙋмомъ дви́жимыхъ во ᲂу҆мѣ̀ [ѿ м҃и сло́ва]. И҆ є҆гда̀ начнꙋ́тъ стра̑сти двиза́тисѧ и҆ смꙋща́тисѧ, внеза́пꙋ восхища́етсѧ мы́сль ѿ приближе́нїѧ и҆́хъ въ ра́зꙋмъ нѣ́кїй прини́кнꙋвшїй во ᲂу҆́мъ, и҆ ѡ҆стаю́тсѧ въ не́мъ стра̑сти пра̑здны: ꙗ҆́коже речѐ блаже́нный ма́рко: ᲂу҆́мъ ѿ благода́ти <anchor type="page" number="479"/> бж҃їѧ дѣѧ̑нїѧ добродѣ́телей и҆сполнѧ́ѧ, и҆ ра́зꙋмꙋ прибли́живсѧ, ма́лѡ ѡ҆щꙋща́етъ ѿ ча́сти ѕло́бы и҆ неразꙋ́мїѧ дꙋшѝ (въ то́мже сло́вѣ). Ра́зꙋмъ бо є҆гѡ̀ восхища́етъ є҆го̀ на высотꙋ̀, и҆ ѿчꙋжда́етъ є҆го̀ ѿ всѣ́хъ, ꙗ҆̀же въ мі́рѣ, и҆ за сꙋ́щꙋю въ ни́хъ чистотꙋ̀, и҆ то́нкость, и҆ ле́гкость, и҆ ѻ҆стротꙋ̀ ᲂу҆ма̀ и҆́хъ, и҆ за прилѣжа́нїе па́ки и҆́хъ, ѡ҆чища́етсѧ и҆́хъ ᲂу҆́мъ, и҆ прозра́ченъ показꙋ́етсѧ, зане́же пло́ть и҆́хъ и҆зсо́хла ѿ ᲂу҆пражне́нїѧ безмо́лвїѧ, и҆ мно́гагѡ въ не́мъ пребыва́нїѧ: сегѡ̀ ра́ди ᲂу҆до́бнѡ и҆ ско́рѡ прилага́етсѧ коемꙋ́ждо, и҆ наставлѧ́етъ и҆́хъ видѣ́нїе сꙋ́щее въ ни́хъ, ко ᲂу҆́жасꙋ є҆́же въ не́мъ: и҆ въ се́мъ па́че ᲂу҆множа́ютсѧ видѣ́нїи, и҆ нижѐ смы́слъ и҆́хъ лиша́етсѧ вещества̀ ра́зꙋма. И҆ никогда́же кромѣ̀ ѻ҆́нѣхъ пребыва́ютъ, ꙗ҆̀же сотворѧ́ютъ въ ни́хъ дꙋхо́вный пло́дъ. И҆ ѻ҆бы́чаемъ многовре́менныхъ и҆зглажда́ютсѧ па̑мѧти ѿ се́рдца и҆́хъ, ꙗ҆̀же дви́жꙋтъ стра̑сти въ дꙋшѝ, и҆ крѣ́пость вла́сти дїа́воли. Є҆гда́ бо дꙋша̀ не бꙋ́детъ кро́тка со страстьмѝ, и҆лѝ не содрꙋжи́тсѧ въ размышле́нїи свое́мъ, є҆́же ѡ҆ ни́хъ, занѐ бы́ти є҆́й ѿ и҆на́гѡ попече́нїѧ непреста́ннѡ держи́мѣй, не мо́жетъ крѣ́пость ногте́й стра́стныхъ ѡ҆блада́ти чꙋ́вствами є҆ѧ̀ дꙋхо́вными. И҆ блаже́нный дїа́дохъ: безстра́стїе є҆́сть, не є҆́же не бы́ти ра́тꙋємымъ ѡ҆ бѣсѡ́въ (глава̀ ч҃и), зане́же по а҆по́столꙋ, до́лжни є҆смы̀ и҆зы́ти ѿ мі́ра:<footnote lang="cu">а҃ Корі́н. гл. є҃, ст. і҃.</footnote> но є҆́же ра́тꙋємымъ ѿ ни́хъ, непреѡбори̑мымъ пребыва́ти: и҆́бо желѣзоно́снїи ра̑тницы стрѣлѧ́еми быва́ютъ ѿ сꙋпоста̑тъ, и҆ шꙋ́мъ стрѣлѧ́нїѧ слы́шатъ, и҆ са̑мыѧ ты̑ѧ пꙋща́ємыѧ на ни́хъ всѧ̑ стрѣ́лы ꙗ҆́вѣ ви́дѧтъ: не ᲂу҆ѧзвлѧ́еми же сꙋ́ть тве́рдости ра́ди ра́тныхъ ѡ҆дѣѧ́нїй. Но ѻ҆нѝ ᲂу҆́бѡ желѣ́зомъ ѡ҆гражда́еми, внегда̀ ра́товатисѧ, непобѣди́ми быва́ютъ: мы́ же свѣ́томъ ст҃а́гѡ всеѻрꙋ́жїѧ, и҆ шле́момъ спаси́тельнымъ, всѣ́ми благи́ми дѣ́лы воѡрꙋже́нни, тє́мныѧ бѣсѡ́въ разсѣче́мъ полкѝ. Не бо̀ то́чїю не ктомꙋ̀ дѣ́ѧти ѕла̑ѧ чистотꙋ̀ прино́ситъ: но є҆́же и҆ прилѣжа́нїемъ ко благи̑мъ крѣ́пцѣ ѿврещѝ ѕла̑ѧ. И҆ ст҃ы́й маѯі́мъ четвероѡбра́знѣ сїѐ раздѣлѧ́етъ, та́кѡ глаго́лѧ: Пе́рвое <anchor type="page" number="480"/> безстра́стїе глаго́лю, непови́нное движе́нїе ко грѣхꙋ̀ тѣлесѐ по дѣ́йствꙋ. Второ́е безстра́стїе глаго́лю, въ дꙋшѝ встра́стныхъ по́мыслѡвъ соверше́нное ѿверже́нїе, и҆́мже движе́нїе страсте́й ᲂу҆вѧда́етъ въ пе́рвомъ безстра́стїи, неимꙋ́щемъ возжиза́ющыѧ ѻ҆́ное къ дѣ́йствꙋ встра̑стныѧ по́мыслы. Тре́тїе безстра́стїе глаго́лю, соверше́нное къ страсте́мъ по́хоти недвиже́нїе, и҆́мже и҆ второ́е бы́ти ѡ҆бы́че ѿ чистоты̀ по́мыслѡвъ составлѧ́емое. Четве́ртое безстра́стїе глаго́лю, соверше́нное ѿверже́нїе во ᲂу҆мѣ̀ всѣ́хъ чꙋ́вственныхъ мечта́нїй, ѿ негѡ́же тре́тїе бытїѐ прїе́млетъ, не и҆мꙋ́щее мечта́нїй чꙋ́вственныхъ видотворѧ́щихъ въ ѻ҆́номъ страсте́й ѡ҆́бразы. Є҆щѐ: безстра́стїе є҆́сть ми́рное ᲂу҆строе́нїе дꙋшѝ, и҆́мже неꙋдободви́жима быва́етъ къ ѕло́бѣ.</p>
<p>Глава̀ п҃з.</p>
<p><small>Є҆щѐ ѡ҆ безстра́стїи и҆ соверше́нствѣ.</small></p>
<p>Є҆ще́ же и҆ ст҃ы́й є҆фре́мъ ѡ҆ безстра́стїи же и҆ соверше́нствѣ та́кѡ глаго́летъ: безстра́стнїи, къ кра́йнемꙋ жела́нїю несы́тнѡ простира́ющесѧ, несоверше́нное творѧ́тъ соверше́нство: зане́же вѣ̑чнымъ благи̑мъ нѣ́сть конца̀. Соверше́нно ᲂу҆̀бо є҆́сть, є҆ли́кѡ проти́вꙋ мѣ́ры человѣ́ческїѧ си́лы: несоверше́нно же, ꙗ҆́кѡ при́снѡ превосходѧ́щее себѐ повседне́вными прило́ги и҆ возвыша́емое вы́нꙋ восхожде́ньми къ бг҃ꙋ. Подо́бнѣ же и҆ ст҃ы́й ні́лъ та́кѡ ѡ҆ соверше́нствѣ глаго́летъ: два̀ совершє́нства разꙋмѣ́ти подоба́етъ: є҆ди́но ᲂу҆́бѡ привре́менно, дрꙋго́е же вѣ́чно, ѡ҆ не́мже пи́шетъ па́ѵелъ: є҆гда́ же прїи́детъ соверше́нное, тогда̀, є҆́же ѿ ча́сти, ᲂу҆праздни́тсѧ.<footnote lang="cu">а҃ Кор. гл. г҃і, ст. і҃.</footnote> Сїе́ бо, є҆гда̀ прїи́детъ соверше́нное, зна́менꙋетъ, ꙗ҆́кѡ здѣ̀ не мо́жемъ и҆ вмѣсти́ти бж҃е́ственное соверше́нство. Є҆щѐ: два̀ совершє́нства па́ѵелъ бж҃е́ственный вѣ́сть, и҆ вѣ́сть того́жде человѣ́ка соверше́нна, и҆ несоверше́нна. Є҆ли́кѡ ᲂу҆̀бо къ настоѧ́щемꙋ <anchor type="page" number="781"/> житїю̀, соверше́нна глаго́лема человѣ́ка: є҆ли́кѡ же къ соверше́нномꙋ вои́стиннꙋ, несоверше́нна. Тѣ́мже глаго́летъ: не занѐ достиго́хъ, ᲂу҆жѐ соверши́хсѧ. И҆ по ма́лѣхъ глаго́летъ: є҆ли́цы ᲂу҆́бѡ соверше́нни, сїѐ да мꙋ́дрствꙋемъ.<footnote lang="cu">Фїлїп. гл. г҃, ст. в҃і и҆ є҃і.</footnote></p>
<p>Глава̀ п҃и.</p>
<p><small>Ѡ҆ встра́стїи, сладостра́стїи, пристра́стїи и҆ безстра́стїи.</small></p>
<p>Глаго́летъ и҆ ст҃ы́й и҆лїа̀ є҆́кдїкъ: вещество̀ лꙋка́во є҆́сть, тѣ́ла ᲂу҆́бѡ встра́стїе: дꙋши́ же сладостра́стїе: пристра́стїе же ᲂу҆ма̀. Ѻ҆́нагѡ ᲂу҆́бѡ порица́етсѧ ѡ҆сѧза́нїе, сегѡ́ же прѡ́чаѧ чꙋ̑вства: послѣ́днѧгѡ же сопроти́вное расположе́нїе. Є҆щѐ, сладостра́стный ᲂу҆́бѡ бли́зъ є҆́сть встра́стнагѡ: пристра́стный же сладостра́стнагѡ: дале́че же ѿ ѻ҆бою̀ безстра́стный (главы̑ ѻ҃а и҆ ѻ҃в).</p>
<p>Глава̀ п҃ѳ.</p>
<p><small>Что́ є҆сть встра́стный, сладостра́стный, пристра́стный, и҆ безстра́стный, и҆ ѡ҆ врачева́нїи ѻ҆бои́хъ.</small></p>
<p>Встра́стный є҆́сть, и҆́же согрѣши́тельное движе́нїе и҆́мать над̾ слове́сностїю превозмога́ющее, а҆́ще є҆щѐ и҆ не согрѣша́етъ внѣ̀ (глава̀ ѻ҃г). Сладостра́стный же, и҆́же дѣ́йство грѣха̀ и҆́мать немощнѣ́йше слове́сства, а҆́ще и҆ подвиза́етсѧ внꙋ́трь. Пристра́стный же, и҆́же въ свобо́дѣ па́че, не́жели въ рабо́тѣ сре́днихъ пребыва́етъ. Безстра́стный же є҆́сть, и҆́же всѣ́хъ си́хъ ра́знствїѧ не вѣ́сть. Та́кожде ᲂу҆́бѡ и҆ ѻ҆бои́хъ врачева́нїй сїѧ̑ сказꙋ́етъ: погиба́етъ ѿ дꙋшѝ, встра́стїе ᲂу҆́бѡ посто́мъ и҆ моли́твою: сладостра́стїе же бдѣ́нїемъ и҆ молча́нїемъ: пристра́стїе же безмо́лвїемъ и҆ внима́нїемъ: безстра́стїе же быва́етъ ѿ па́мѧти бж҃їѧ (глава̀ ѻ҃д).</p>
<anchor type="page" number="482"/>
<p>Глава̀ ч҃.</p>
<p>Ѡ҆ вѣ́рѣ, наде́ждѣ и҆ любвѝ.</p>
<p>Но поне́же всѣ́хъ бла̑гъ нача́ло и҆ среда̀ и҆ коне́цъ, а҆́ще же хо́щеши рещѝ, и҆ пода́тель и҆ ᲂу҆прави́тель є҆́сть вѣ́ра, наде́жда, любы̀, треплете́ннаѧ ве́рвь и҆ бг҃оистка́ннаѧ, и҆ па́че же всѣ́хъ любы̀: занѐ бг҃ъ любы̀ є҆́сть, и҆ глаго́летсѧ. Непра́ведно є҆́сть не и҆спо́лнити и҆ си́ми недоста́токъ настоѧ́щагѡ списа́нїѧ. Па́че же, поне́же, и҆ по ст҃о́мꙋ і҆саа́кꙋ, соверше́нство мно́гихъ плодѡ́въ дх҃а тогда̀ кто̀ прїе́млетъ, є҆гда̀ сподо́битсѧ соверше́нныѧ любвѐ: грѧдѝ, и҆ ѡ҆ то́й ма́лѡ воспомѧне́мъ. Пи́шетъ бо и҆ лѣ́ствичникъ: ны́нѣ же про́чее по и҆з̾ѧсне́нїи всѣ́хъ предрече́нныхъ, ѡ҆стаю́тсѧ трѝ сїѧ̑, сою́зъ всѣ́хъ свѧзꙋ́юща и҆ содержа̑ща: вѣ́ра, наде́жда, любы̀, бо́льши же всѣ́хъ любы̀ (ѿ л҃ степе́ни). Бг҃ъ бо є҆́ю и҆менꙋ́етсѧ, ѻ҆ба́че а҆́зъ пе́рвꙋю ᲂу҆́бѡ лꙋчꙋ̀ зрю̀: вторꙋ́ю же свѣ́тъ, а҆ тре́тїю крꙋ́гъ: всѧ̑ же є҆ди́но сїѧ́нїе, и҆ є҆ди́нꙋ свѣ́тлость. Занѐ ѻ҆́ва ᲂу҆́бѡ всѧ̑ мо́жетъ твори́ти и҆ соѡрꙋжа́ти: ѻ҆́вꙋ же ми́лость бж҃їѧ ѡ҆гражда́етъ и҆ непосты́дною содѣ́лываетъ: ѻ҆́ва же нижѐ па́даетъ, нижѐ тещѝ престае́тъ, нижѐ ᲂу҆ѧ́звленномꙋ про́чее почива́ти ѿ блаже́ннагѡ неи́стовства позволѧ́етъ. Є҆щѐ ѡ҆ любвѝ сло́во: а҆́гг҃лѡмъ зна́емо є҆́сть, и҆ ѻ҆́нѣмъ по дѣ́йствꙋ ѡ҆сїѧ́нїѧ. Любы̀ є҆́сть бг҃ъ, ѡ҆предѣли́ти же сего̀ словесы̑ хотѧ́й, слѣпотствꙋ́ѧ во глꙋбинѣ̀ песо́къ мѣ́рѧетъ. Любы̀, по ка́чествꙋ ᲂу҆́бѡ, є҆́сть ᲂу҆подобле́нїе бг҃ꙋ, поели́кꙋ человѣ́кѡмъ дости́гнꙋти мо́щно: по дѣ́йствꙋ же, ᲂу҆пое́нїе, пїѧ́нство дꙋшѝ: по сво́йствꙋ же, и҆сто́чникъ вѣ́ры, бе́здна долготерпѣ́нїѧ, мо́ре смире́нїѧ. Любы̀ є҆́сть сво́йственнѣ ѿложе́нїе всѧ́ческагѡ сопроти́вна помышле́нїѧ, поне́же любы̀ не мы́слитъ ѕла̀. Любы̀, и҆ безстра́стїе, и҆ сыноположе́нїе, и҆мены̑ є҆ди́нѣми раздѣли́шасѧ. Ꙗ҆́коже свѣ́тъ, и҆ ѻ҆́гнь, и҆ пла́мень, во є҆ди́но стека́ютсѧ дѣ́йство, та́кѡ и҆ ѡ҆ си́хъ мѝ разꙋмѣва́й. И҆ ст҃ы́й дїа́дохъ: всѧ́комꙋ дꙋхо́вномꙋ видѣ́нїю, бра́тїе, да предше́ствꙋетъ <anchor type="page" number="483"/> вѣ́ра, наде́жда, любы̀, па́че же любы̀. Ѻ҆́вѣ бо презира́ти ви̑димаѧ блага̑ѧ и҆з̾ꙋча́ютъ: любы́ же са́мꙋю дꙋ́шꙋ соединѧ́етъ съ добродѣ́тельми бж҃їими, чꙋ́вствомъ ᲂу҆́мнымъ неви́димаго бг҃а познаю́щи (глава̀ л҃). Є҆щѐ: и҆на́ѧ є҆́сть любы̀ дꙋшѝ є҆сте́ственнаѧ, а҆ и҆́на, ꙗ҆́же ѿ ст҃а́гѡ дх҃а въ ню̀ приходѧ́щаѧ (глава̀ л҃д). Та́ бо ѿ на́шегѡ хотѣ́нїѧ, є҆гда̀ хо́щемъ, ᲂу҆мѣ́реннѣ дви́житсѧ, тѣ́мже и҆ ᲂу҆до́бь ѿ лꙋка́выхъ дꙋхѡ́въ расхища́етсѧ, є҆гда̀ не нꙋ́ждею ѡ҆блада́емъ свои́мъ произволе́нїемъ: сїѧ́ же толи́кѡ возжиза́етъ дꙋ́шꙋ къ любвѝ бж҃їей, ꙗ҆́кѡ всѣ̑мъ часте́мъ дꙋшѝ тогда̀ прилѣплѧ́тисѧ неизглаго́ланной бла́гости бж҃е́ственнагѡ жела́нїѧ, въ безмѣ́рной нѣ́коей простотѣ̀ завѣща́нїѧ. Тогда́ бо ᲂу҆́мъ а҆́ки чревоносѧ́щъ ѿ дꙋхо́внагѡ дѣ́йствїѧ быва́ѧ, и҆сто́чникъ нѣ́кїй любвѝ и҆ ра́дости и҆сточа́етъ. И҆ ст҃ы́й і҆саа́къ: любы̀ ѿ нѣ́кихъ быва́ющаѧ веще́й, ꙗ҆́кѡ свѣти́льникъ є҆́сть ма́лый, ѿ є҆ле́а пита́емый, и҆ та́кѡ составлѧ́етсѧ свѣ́тъ є҆гѡ̀: и҆лѝ, и҆ ꙗ҆́коже пото́къ текꙋ́щїй ѿ дождѧ̀, є҆гѡ́же тече́нїе престае́тъ, составлѧ́ющемꙋ того̀ веществꙋ̀ ѡ҆скꙋдѣ́нїе прїѧ́вшꙋ (ѿ л҃ сло́ва). Любы́ же и҆мꙋ́щаѧ бг҃а вино́вна себѐ, ꙗ҆́кѡ и҆сто́чникъ є҆́сть и҆сточа́ющьсѧ, и҆ никогда́же течє́нїѧ є҆гѡ̀ пресѣца́ютсѧ: то́й бо є҆ди́нъ є҆́сть любвѐ и҆сто́чникъ, и҆ неѻскꙋ́дное вещество̀ тоѧ̀. И҆ па́ки: вопроше́нъ бы́въ, ко́е є҆́сть соверше́нїе мно́гихъ плодѡ́въ дꙋ́ха; ѿвѣща̀: є҆гда̀ кто̀ сподо́битсѧ соверше́нныѧ любвѐ бж҃їѧ. И҆ па́ки: вопроше́нъ бы́въ, и҆ ѿкꙋ́дꙋ разꙋмѣ́етъ кто̀, ꙗ҆́кѡ доспѣ̀ въ сїю̀: и҆ речѐ: є҆гда̀ подви́гнетсѧ па́мѧть бж҃їѧ во ᲂу҆мѣ̀ є҆гѡ̀, а҆́бїе се́рдце є҆гѡ̀ дви́жетсѧ въ любо́вь є҆гѡ̀, и҆ ѻ҆́чи є҆гѡ̀ низпꙋща́ютъ сле́зы бога́тнѡ. Ѻ҆бы́чай бо и҆́мать любы̀ ѿ па́мѧти возлю́бленныхъ возжиза́ти сле́зы. И҆ тако́въ сы́й, никогда́же лиша́етсѧ сле́зъ. Зане́же не ѡ҆скꙋдѣва́етъ є҆мꙋ̀ при́снѡ вещество̀ ведꙋ́щее є҆го̀ въ па́мѧть бж҃їю. Тѣ́мже и҆ во снѣ̀ свое́мъ собесѣ́дꙋетъ съ бг҃омъ: ѻ҆бы́чай бо и҆́мать любы̀ содѣ́ѧти такова̑ѧ. И҆ сїѐ є҆́сть соверше́нство человѣ́кѡмъ въ жи́зни и҆́хъ се́й (ѿ к҃а сло́ва) Є҆щѐ: любы̀ бж҃їѧ тепла̀ є҆́сть є҆стество́мъ, и҆ є҆гда̀ безмѣ́рнѡ нападе́тъ на кого̀, твори́тъ ѻ҆́нꙋю дꙋ́шꙋ и҆зстꙋпи́тельнꙋ (ѿ ѻ҃г сло́ва). Сегѡ̀ ра́ди не мо́жетъ се́рдце ѡ҆щꙋти́вшагѡ <anchor type="page" number="484"/> вмѣсти́ти ю҆̀, и҆ потерпѣ́ти: но по мѣ́рѣ ка́чества, и҆ наше́дшїѧ є҆мꙋ̀ любвѐ, зри́тсѧ въ не́мъ и҆змѣне́нїе неѻбы́чно. И҆ сїѧ̑ сꙋ́ть зна́мєнїѧ є҆ѧ̀ чꙋ́вствєннаѧ: быва́етъ лицѐ человѣ́кꙋ рꙋмѧ́но, ѡ҆бра́довано, и҆ тѣ́ло є҆гѡ̀ разгора́етсѧ, ѿстꙋпа́етъ ѿ негѡ̀ стра́хъ и҆ стыдѣ́нїе, и҆ быва́етъ ꙗ҆́кѡ и҆зстꙋпи́теленъ, и҆ си́ла, собира́ющаѧ ᲂу҆́мъ, бѣжи́тъ ѿ негѡ̀, и҆ ꙗ҆́кѡ и҆зꙋмле́нъ быва́етъ. Стра́шнꙋю сме́рть вмѣнѧ́етъ за ра́дость, и҆ видѣ́нїе ᲂу҆ма̀ є҆гѡ̀ пресѣче́нїе нѣ́кое ѿ разсмотре́нїѧ небе́сныхъ николи́же те́рпитъ, и҆ ѿсꙋ́тствꙋѧ, ꙗ҆́кѡ присꙋ́тствꙋѧ бесѣ́дꙋетъ неви́димь ѿ когѡ́либо ра́зꙋмъ, и҆ видѣ́нїе є҆гѡ̀ є҆сте́ственное мимохо́дитъ, и҆ не ѡ҆щꙋща́етъ чꙋ́вственнѣ движе́нїѧ своегѡ̀, є҆́же въ веще́хъ дви́житсѧ. А҆́ще бо и҆ дѣ́йствꙋетъ что̀, несоверше́ннѣ сїѐ ѡ҆щꙋща́етъ, ꙗ҆́кѡ ᲂу҆́мъ и҆мѣ́ѧ въ видѣ́нїи высо́комъ, и҆ смы́слъ є҆гѡ̀ при́снѡ а҆́ки со дрꙋги́мъ бесѣ́дꙋетъ. Си́мъ дꙋхо́внымъ пїѧ́нствомъ ᲂу҆пи́шасѧ нѣ́когда а҆пⷭ҇ли и҆ мꙋ́чєницы: и҆ ѻ҆́ви ᲂу҆́бѡ ве́сь мі́ръ проидо́ша трꙋдѧ́щесѧ, и҆ поноша́еми сꙋ́ще: ѻ҆́ви же на ᲂу҆́ды сосѣца́еми, и҆злїѧ́ша кро́вь свою̀ а҆́ки во́дꙋ, и҆ лютѣ̑йшаѧ стра́ждꙋще не возмалодꙋ́шествоваша, но до́блественнѡ претерпѣ́ша, и҆ сꙋ́ще премꙋ́дри, ꙗ҆́кѡ безꙋ́мни вмѣни́шасѧ. И҆ и҆́ни въ пꙋсты́нѧхъ скита́шасѧ, и҆ гора́хъ, и҆ въ верте́пахъ, и҆ про́пастехъ земны́хъ, въ безчи́нїихъ благочи́нни сꙋ́ще. Сегѡ̀ безꙋ́мїѧ да сподо́битъ на́съ бг҃ъ дости́гнꙋти.</p>
<p>Глава̀ ч҃а.</p>
<p><small>Ѡ҆ ст҃ѣ́мъ прїѡбще́нїи, и҆ ѡ҆ то́мъ, є҆ли́кихъ бла̑гъ на́мъ вино́вно є҆́сть ча́стое съ чи́стою со́вѣстїю сегѡ̀ причаще́нїе и҆ прїѡбще́нїе. </small></p>
<p>Ничто́же вои́стиннꙋ си́це ко ѡ҆чище́нїю дꙋшѝ, и҆ просвѣще́нїю ᲂу҆ма̀, и҆ тѣ́ла ѡ҆свѧще́нїю, и҆ ѻ҆бою̀ къ бж҃е́ственнѣйшемꙋ</p>
<p>и҆змѣне́нїю и҆ безсме́ртїю, є҆ще́ же и҆ ко ѿвраще́нїю страсте́й и҆</p>
<p>бѣсѡ́въ, и҆лѝ па́че, сво́йственнѣе рещѝ, къ соедине́нїю, и҆ бж҃їю <anchor type="page" number="485"/> бж҃е́ственномꙋ и҆ преесте́ственномꙋ соедине́ннїю и҆ срастворе́нїю содѣ́йствꙋетъ и҆ помоществꙋ́етъ на́мъ, ꙗ҆́коже ѿ чи́ста се́рдца и҆ завѣща́нїѧ, є҆ли́кѡ мо́щно є҆́сть человѣ́кꙋ, ча́стое причаще́нїе и҆ прїѡбще́нїе ст҃ы́хъ, пречи́стыхъ, безсме́ртныхъ и҆ животворѧ́щихъ та́йнъ, са́магѡ, глаго́лемъ, честна́гѡ тѣ́ла и҆ кро́ве гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀. Сегѡ̀ ᲂу҆̀бо ра́ди нꙋ́ждно є҆́сть, є҆ли́кѡ мо́щно, и҆ ѡ҆ се́мъ ѿ ча́сти рещѝ, и҆ съ таковы́мъ сочини́ти трꙋдо́мъ, и҆ та́кѡ ѡ҆конча́ти сїѐ сло́во. И҆ сїѐ ᲂу҆̀бо ꙗ҆́вственно є҆́сть не то́кмѡ ѿ тѣ́хъ, ꙗ҆̀же ст҃і́и вѣща́ютъ, но мно́гѡ па́че ѿ са́мыхъ глагѡ́лъ саможивота̀ и҆ самои́стины ꙗ҆́вственнѣйше, глаго́летъ бо: а҆́зъ є҆́смь хлѣ́бъ живо́тный. И҆, се́й є҆́сть хлѣ́бъ сходѧ́й съ нб҃сѐ, да а҆́ще кто̀ ѿ негѡ̀ ꙗ҆́стъ, не ᲂу҆́мретъ. А҆́зъ є҆́смь хлѣ́бъ живо́тный, сше́дый съ нб҃сѐ: а҆́ще кто̀ снѣ́сть ѿ хлѣ́ба сегѡ̀, жи́въ бꙋ́детъ во вѣ́ки: и҆ хлѣ́бъ же, є҆го́же а҆́зъ да́мъ, пло́ть моѧ̀ є҆́сть, ю҆́же а҆́зъ да́мъ за живо́тъ мі́ра. И҆, а҆́ще не снѣ́сте пло́ти сн҃а человѣ́ческагѡ, ни пїе́те кро́ве є҆гѡ̀, живота̀ не и҆́мате въ себѣ̀. Ꙗ҆ды́й мою̀ пло́ть, и҆ пїѧ́й мою̀ кро́вь, во мнѣ̀ пребыва́етъ, и҆ а҆́зъ въ не́мъ. Ꙗ҆́коже посла́ мѧ живы́й ѻ҆ц҃ъ, и҆ а҆́зъ живꙋ̀ ѻ҆ц҃а̀ ра́ди: и҆ ꙗ҆ды́й мѧ̀, и҆ то́й жи́въ бꙋ́детъ менѐ ра́ди. Се́й є҆́сть хлѣ́бъ сше́дый съ нб҃сѐ: и҆ ꙗ҆ды́й хлѣ́бъ се́й, жи́въ бꙋ́детъ во вѣ́ки.<footnote lang="cu">І҆ѡа́н. гл. ѕ҃, ст. м҃и и҆ слѣ́д.</footnote> И҆ хрⷭ҇тоно́сецъ па́ѵелъ сїѧ̑ глаго́летъ: бра́тїе, а҆́зъ прїѧ́хъ ѿ гдⷭ҇а, є҆́же и҆ преда́хъ ва́мъ, ꙗ҆́кѡ гдⷭ҇ь і҆и҃съ въ но́щь, въ ню́же пре́данъ быва́ше, прїе́мъ хлѣ́бъ, и҆ благодари́въ преломѝ, и҆ речѐ: прїими́те, ꙗ҆ди́те, сїѐ є҆́сть тѣ́ло моѐ, є҆́же за вы̀ ломи́мое: сїѐ твори́те въ моѐ воспомина́нїе. Та́кожде и҆ ча́шꙋ по ве́чери, глаго́лѧ: сїѧ̀ ча́ша но́вый завѣ́тъ є҆́сть въ мое́й кро́ви: сїѐ твори́те, є҆ли́жды а҆́ще пїе́те, въ моѐ воспомина́нїе. Є҆ли́жды бо а҆́ще ꙗ҆́сте хлѣ́бъ се́й, и҆ ча́шꙋ сїю̀ пїе́те, сме́рть гдⷭ҇ню возвѣща́ете, до́ндеже ᲂу҆́бѡ прїи́детъ. Тѣ́мже, и҆́же а҆́ще ꙗ҆́стъ хлѣ́бъ се́й, и҆лѝ пїе́тъ ча́шꙋ гдⷭ҇ню недосто́йнѣ, пови́ненъ бꙋ́детъ тѣ́лꙋ и҆ кро́ви гдⷭ҇ни. Да и҆скꙋша́етъ же человѣ́къ себѐ, и҆ та́кѡ ѿ хлѣ́ба <anchor type="page" number="486"/> да ꙗ҆́стъ, и҆ ѿ ча́ши да пїе́тъ. Ꙗ҆ды́й бо и҆ пїѧ́й недосто́йнѣ, сꙋ́дъ себѣ̀ ꙗ҆́стъ и҆ пїе́тъ, не разсꙋжда́ѧ тѣ́ла гдⷭ҇нѧ.<footnote lang="cu">а҃ Кор. гл. а҃і, ст. к҃г и҆ слѣ́д.</footnote> Сегѡ̀ ра́ди въ ва́съ мно́зи не́мощни и҆ недꙋ́жливи, и҆ спѧ́тъ дово́льни. А҆́ще же бы́хомъ себѐ разсꙋжда́ли, не бы́хомъ ѡ҆сꙋжде́ни бы́ли. Сꙋди́ми же ѿ гдⷭ҇а наказꙋ́емсѧ, да не съ мі́ромъ ѡ҆сꙋ́димсѧ.</p>
<p>Глава̀ ч҃в.</p>
<p><small>Ꙗ҆́кѡ нꙋ́ждно є҆́сть наꙋчи́тисѧ чꙋдесѝ ст҃ы́хъ та̑инъ, и҆ что̀ сꙋ́ть, и҆ чесѡ̀ ра́ди даны̀ сꙋ́ть, и҆ ка́ѧ є҆́сть по́льза.</small></p>
<p>Пи́шетъ же и҆ златоꙋ́стъ: нꙋ́ждно є҆́сть наꙋчи́тисѧ чꙋдесѝ ст҃ы́хъ та́инъ, что̀ сꙋ́ть, и҆ чесѡ̀ ра́ди прє́даны сꙋ́ть, и҆ ка́ѧ є҆́сть по́льза та́йны сеѧ̀. Є҆ди́но тѣ́ло є҆смы̀, и҆ ᲂу҆́ди ѿ пло́ти гдⷭ҇а на́шегѡ і҆и҃са хрⷭ҇та̀, и҆ ѿ косте́й є҆гѡ̀ (въ бесѣ́дахъ на і҆ѡа́н. нравоꙋч. м҃ѕ). Тайнонаꙋче́ннїи же да вне́млютъ глаго́лємымъ, да си́це не то́кмѡ по любвѝ сїѐ бꙋ́демъ, но и҆ по са́мой то́й та́йнѣ со ѻ҆́ною да соедини́мсѧ пло́тїю. Пи́щею сїѧ̀ быва́етъ, ю҆́же дарова̀ на́мъ, хотѧ̀ показа́ти любо́вь, ю҆́же къ на́мъ и҆́мать. Сегѡ̀ ра́ди смѣсѝ съ на́ми себѐ, и҆ возмѣ́си тѣ́ло своѐ въ на́съ, да бꙋ́демъ ꙗ҆́коже тѣ́ло со главо́ю соедине́но: ѕѣлѡ́ бо лю́бѧщихъ є҆́сть сїѐ. Сїе́ бо и҆ і҆́ѡвъ назна́менꙋѧ глаго́ла ѡ҆ рабѣ́хъ, и҆́миже бѣ̀ по превосхожде́нїю люби́мь, ѻ҆ни́ бо ве́лїю любо́вь къ немꙋ̀ показꙋ́ѧ, глаго́лали: кто̀ ᲂу҆́бѡ да́лъ бы на́мъ ѿ пло́тей є҆гѡ̀ насы́титисѧ;<footnote lang="cu">І҆́ѡва гл. л҃а, ст. л҃а.</footnote> тѣ́мже ᲂу҆́бѡ и҆ хрⷭ҇то́съ то̀ сотвори́лъ є҆́сть, въ любо́вь веды́й на́съ бо́льшꙋ, и҆ свою̀ къ на́мъ любо́вь ꙗ҆влѧ́ѧ, не то́чїю ви́дѣти себѐ подаѧ̀ жела́ющымъ, но и҆ прикоснꙋ́тисѧ, и҆ снѣ́сти, и҆ соедини́тисѧ, и҆ всѧ́ко жела́нїе и҆спо́лнити. Є҆щѐ: причаща́ющїисѧ прест҃а́гѡ тѣ́ла и҆ честны́ѧ кро́ве, со а҆́гг҃лы и҆ а҆рха́гг҃лы, и҆ го́рними си́лами стоѧ́тъ, въ са́мꙋю хрⷭ҇то́вꙋ ца́рскꙋю <anchor type="page" number="487"/> ѡ҆дѣ́ѧвшесѧ ри́зꙋ, ѻ҆рꙋ̑жїѧ и҆мꙋ́ще дꙋхѡ́внаѧ. Но ничто́же вели́кагѡ реко́хъ є҆щѐ: въ самаго́ бо быва́ютъ ѡ҆блече́ни цр҃ѧ̀ (въ то́мже м҃ѕ нравоꙋч). Но ꙗ҆́коже є҆́сть ве́лїе и҆ стра́шное и҆ чꙋ́дное та́инство, та́кѡ а҆́ще съ чистото́ю пристꙋ́пиши, во спасе́нїе пристꙋпи́лъ є҆сѝ: а҆́ще ли же съ лꙋка́вою со́вѣстїю, въ мꙋче́нїе и҆ ка́знь: ꙗ҆ды́й бо, речѐ, и҆ пїѧ́й недосто́йнѣ, сꙋ́дъ себѣ̀ ꙗ҆́стъ и҆ пїе́тъ.<footnote lang="cu">а҃ Кор. гл. а҃і, ст. к҃ѳ.</footnote> А҆́ще бо ѡ҆сквернѧ́ющїи порфѵ́рꙋ ца́рскꙋю, наказꙋ́еми быва́ютъ, подо́бнѣ ꙗ҆́коже и҆ раздира́ющїи: нико́еже є҆́сть сомнѣ́нїе и҆ нечи́стою мы́слїю прїе́млющымъ тѣ́ло сїѐ, тꙋ́южде пострада́ти мꙋ́кꙋ, ꙗ҆ковꙋ́ю и҆ ті́и, и҆̀же гвоздьмѝ ѻ҆́ное ᲂу҆ѧзви́ша. Зрѝ ᲂу҆́бѡ, ко́ль стра́шно показа̀ па́ѵелъ мꙋче́нїе, ре́кши: ѿве́рглсѧ кто̀ зако́на мѡѷсе́ова, без̾ милосе́рдїѧ при двои́хъ и҆лѝ трїе́хъ свидѣ́телехъ ᲂу҆мира́етъ. Коли́кѡ, мнитѐ, го́ршїѧ пови́ненъ бꙋ́детъ мꙋ́ки, и҆́же сн҃а бж҃їѧ попра́вый, и҆ кро́вь завѣ́тнꙋю скве́рнꙋ возмни́въ, є҆́юже ѡ҆свѧти́сѧ.<footnote lang="cu">Є҆вр. гл. і҃, ст. к҃и и҆ к҃ѳ.</footnote> Є҆ли́цы ᲂу҆̀бо причаща́емсѧ сегѡ̀ тѣ́ла, є҆ли́цы кро́ве вкꙋша́емъ сеѧ̀, помышлѧ́йте, ꙗ҆́кѡ ѻ҆́наго горѣ̀ сѣдѧ́щаго, ѿ а҆́гг҃лъ покланѧ́емаго, сꙋ́щаго близ̾ безпло́тныѧ си́лы, сего̀ вкꙋша́емъ. Оу҆вы̀ мнѣ̀! коли́цы ко спасе́нїю на́мъ пꙋтїѐ! тѣ́ло ны̀ своѐ сотвори́лъ є҆́сть, тѣ́ло на́мъ своѐ преподадѐ, и҆ ничесѡ́же си́хъ ѿвраща́етъ на́съ ѿ ѕлы́хъ. ѽ безболѣ́знїѧ! ѽ нечꙋ́вствїѧ (на посл. къ є҆фес. нрав. г҃, ли́стъ рч҃д)! И҆ па́ки: ста́рецъ нѣ́кїй чꙋ́денъ повѣ́да мѝ, каково̀ нѣ́что сподо́бльсѧ ᲂу҆ви́дѣти и҆ ᲂу҆слы́шати, ꙗ҆́кѡ и҆мꙋ́щыѧ ѿсю́дꙋ ѿходи́ти, а҆́ще та̑инъ причастѧ́тсѧ съ чи́стою со́вѣстїю, є҆гда̀ ᲂу҆мре́ти и҆́мꙋтъ, дѡрѷносѧ́ще а҆́гг҃ли причаще́нїѧ ра́ди ѻ҆́нагѡ, ѿсю́дꙋ возно́сѧтъ. И҆ бж҃е́ственный і҆ѡа́ннъ дамаски́нъ: поели́кꙋ сꙋгꙋ́бы и҆ сло́жни є҆смы̀, подоба́етъ и҆ рожде́нїю бы́ти сꙋгꙋ́бꙋ, подо́бнѣ и҆ ꙗ҆́стїю сло́жнꙋ. Рожде́нїе ᲂу҆̀бо водо́ю на́мъ и҆ дх҃омъ дае́тсѧ: ꙗ҆́стїе же є҆́сть са́мый хлѣ́бъ живо́тный, гдⷭ҇ь на́шъ і҆и҃съ хрⷭ҇то́съ съ нб҃сѐ сше́дый. Ꙗ҆́коже во креще́нїи, поне́же ѻ҆быкнове́нно є҆́сть человѣ́кѡмъ водо́ю мы́тисѧ, и҆ є҆ле́емъ ма́затисѧ, сопрѧжѐ съ є҆ле́емъ и҆ водо́ю благода́ть <anchor type="page" number="488"/> ст҃а́гѡ дх҃а, и҆ сотворѝ ю҆̀ ба́ню пакирожде́нїѧ: та́кѡ, занѐ ѻ҆бы́чай є҆́сть человѣ́кѡмъ хлѣ́бъ ꙗ҆́сти, во́дꙋ же и҆ вїно̀ пи́ти, сопрѧжѐ и҆̀мъ своѐ бж҃ество̀, и҆ сотворѝ ѧ҆̀ тѣ́ло и҆ кро́вь свою̀, да ѻ҆бы́чными и҆ по є҆стествꙋ̀ въ сꙋ́щихъ па́че є҆стества̀ бꙋ́демъ. Тѣ́ло, є҆́же ѿ ст҃ы́ѧ дв҃ы, є҆́сть вои́стиннꙋ соедине́нное съ бж҃ество́мъ, не ꙗ҆́кѡ возне́сшеесѧ тѣ́ло съ нб҃сѐ схо́дитъ: но ꙗ҆́кѡ са́мый хлѣ́бъ и҆ вїно̀ претворѧ́ютсѧ въ тѣ́ло и҆ кро́вь бж҃їю. А҆́ще ли же ѡ҆́браза взыскꙋ́еши, ка́кѡ быва́етъ, довлѣ́етъ тѝ ᲂу҆слы́шати, ꙗ҆́кѡ дх҃омъ ст҃ы́мъ, ꙗ҆́коже и҆ ѿ ст҃ы́ѧ бцⷣы дх҃омъ ст҃ы́мъ себѣ̀ самомꙋ̀ и҆ въ себѣ̀ само́мъ гдⷭ҇ь пло́ть соста́ви: и҆ мно́жае ничто́же вѣ́мы, но то́чїю ꙗ҆́кѡ сло́во бж҃їе и҆́стинное є҆́сть, дѣйстви́тельное и҆ всемо́щное, ѡ҆́бразъ же неиспы́тенъ. Быва́етъ ᲂу҆̀бо съ вѣ́рою досто́йнѣ причаща́ющымсѧ во ѡ҆ставле́нїе грѣхѡ́въ, и҆ въ жи́знь вѣ́чнꙋю, и҆ въ хране́нїе дꙋшѝ и҆ тѣ́ла: съ невѣ́рїемъ же недосто́йнѣ причаща́ющымсѧ, во ѡ҆сꙋжде́нїе и҆ въ мꙋче́нїе, ꙗ҆́коже и҆ гдⷭ҇нѧ сме́рть. И҆ нѣ́сть хлѣ́бъ се́й и҆ вїно̀, ѡ҆́бразъ тѣ́ла и҆ кро́ве хрⷭ҇то́вы, да не бꙋ́детъ: но са́мое то̀ тѣ́ло хрⷭ҇то́во ѡ҆боже́нное, и҆ са́маѧ та̀ кро́вь. Пло́ть бо моѧ̀, глаго́летъ, и҆́стинно є҆́сть бра́шно, и҆ кро́вь моѧ̀ и҆́стинно є҆́сть пи́во. Тѣ́ло и҆ кро́вь хрⷭ҇то́ва въ растѣ́нїе дꙋшѝ и҆ тѣ́лꙋ на́шемꙋ быва́етъ, ѻ҆ба́че не и҆стощева́етсѧ, нижѐ и҆стлѣва́етъ, нижѐ а҆федро́номъ и҆схо́дитъ, да не бꙋ́детъ: но въ сꙋщество̀ на́ше и҆ соблюде́нїе, скве́рны всѧ́кїѧ чисти́лище: и҆́бо а҆́ще и҆ зла́то прїи́метъ растлѣ́нно, сꙋди́тельнымъ разжже́нїемъ ѡ҆чища́етъ, да не въ бꙋ́дꙋщемъ вѣ́цѣ съ мі́ромъ ѡ҆сꙋ́димсѧ. Тѣ́мже ѡ҆чи́стившесѧ соединѧ́емсѧ съ тѣ́ломъ хрⷭ҇то́вымъ, и҆ дх҃омъ є҆гѡ̀, и҆ быва́емъ тѣ́ло хрⷭ҇то́во. Хлѣ́бъ се́й є҆́сть нача́токъ бꙋ́дꙋщагѡ хлѣ́ба, и҆́же є҆́сть насꙋ́щный, насꙋ́щность бо ꙗ҆влѧ́етъ и҆лѝ бꙋ́дꙋщїй, сі́есть въ бꙋ́дꙋщемъ вѣ́цѣ на́мъ блюдо́мый, и҆лѝ и҆ къ сохране́нїю житїѧ̀ на́шегѡ прїе́млемый. Дх҃ъ бо животворѧ́щїй є҆́сть пло́ть гдⷭ҇нѧ, зане́же ѿ животворѧ́щагѡ дх҃а зача́сѧ, рожде́нное бо ѿ дх҃а дꙋ́хъ є҆́сть. Сїе́ же глаго́лю, не ꙗ҆́кѡ разорѧ́ѧ тѣлесѐ є҆стество̀, но животворѧ́щее и҆ бж҃е́ственное сїѐ ꙗ҆ви́ти хотѧ̀. Сїѧ̑ ᲂу҆̀бо мѣстоѡбра̑знаѧ бꙋ́дꙋщихъ глаго́лютсѧ, не ꙗ҆́кѡ <anchor type="page" number="489"/> не сꙋ́щаѧ вои́стиннꙋ тѣ́ло и҆ кро́вь хрⷭ҇то́ва: но ꙗ҆́кѡ ны́нѣ ᲂу҆́бѡ тѣ́ми причаща́емсѧ хрⷭ҇то́вꙋ бж҃ествꙋ̀, тогда́ же ᲂу҆́мнѣ є҆ди́нымъ видѣ́нїемъ. И҆ бж҃е́ственнѣйшїй ма́рко: ꙗ҆́коже вїно̀ сїѐ во всѣ́хъ ᲂу҆десѣ́хъ пїю́щагѡ растворѧ́етсѧ, и҆ быва́етъ вїно̀ въ не́мъ, и҆ то́й въ вїнѣ̀: та́кѡ и҆ пїѧ́й кро́вь хрⷭ҇то́вꙋ. дх҃омъ бж҃ества̀ напоѧ́етсѧ и҆ растворѧ́етсѧ въ соверше́ннѣй дꙋшѝ, и҆ дꙋша̀ въ не́мъ, и҆ та́кѡ ѡ҆ст҃и́вшисѧ досто́йна быва́етъ гдⷭ҇а. Вси́ бо, глаго́летъ, тѣ́мжде дх҃омъ напои́хомсѧ, и҆ є҆ѵхарі́стїею хлѣ́ба вои́стиннꙋ причаща́ющїисѧ, дх҃а ст҃а сподоблѧ́ютсѧ прича̑стницы бы́ти, и҆ та́кѡ мо́гꙋтъ достѡ́йныѧ дꙋ́шы во вѣ́ки жи́вы бы́ти. И҆ ꙗ҆́коже тѣ́лꙋ семꙋ̀ живо́тъ не ѿ себѐ є҆́сть: но и҆звнѣꙋ́дꙋ є҆гѡ̀, то́ є҆сть ѿ землѝ: та́кѡ и҆ дꙋшѝ благоволѝ бг҃ъ не ѿ своегѡ̀ є҆ѧ̀ є҆стества̀, но ѿ своегѡ́ си бж҃ества̀, и҆ ѿ своегѡ̀ дх҃а и҆ свѣ́та и҆мѣ́ти бра́шно, пи́во, ѻ҆де́ждꙋ, ꙗ҆̀же сꙋ́ть и҆́стинный живо́тъ дꙋшѝ. И҆́мать бо бж҃е́ственное є҆стество̀ и҆ хлѣ́бъ жи́зни, ре́кшїй: а҆́зъ є҆́смь хлѣ́бъ живо́тный,<footnote lang="cu">І҆ѡа́н. гл. ѕ҃, ст. м҃и.</footnote> и҆ вода̀ жива̀, и҆ вїно̀ веселѧ́щее, и҆ є҆ле́й ра́дованїѧ. И҆ ст҃ы́й і҆сі́дѡръ: прїѡбще́нїе нарече́сѧ причаще́нїе бж҃е́ственныхъ та̑инъ, за є҆́же со хрⷭ҇то́мъ да́рꙋетъ на́мъ соедине́нїе: и҆ прїѡ́бщники ны̀ творѧ́тъ ца́рствїѧ є҆гѡ̀. И҆ ст҃ы́й ні́лъ: не возмо́жно є҆́сть и҆́накѡ спасти́сѧ вѣ́рномꙋ, и҆ ѿпꙋще́нїе прегрѣше́нїй прїѧ́ти, и҆ ца́рство. небе́сное полꙋчи́ти, а҆́ще не причаща́етсѧ со стра́хомъ и҆ вѣ́рою и҆ любо́вїю пречи́стыхъ та̑инъ тѣ́ла и҆ кро́ве. Подо́бнѣ пи́шетъ и҆ вели́кїй васі́лїй въ посла́нїи, є҆́же къ благоро́дной кесарі́и: и҆ прїѡбща́тисѧ же на всѧ́къ де́нь, и҆ причаща́тисѧ ст҃а́гѡ тѣ́ла и҆ кро́ве хрⷭ҇то́вы бла́го и҆ весьма̀ поле́зно, (въ тре́тїей кни́гѣ посла́нїе ч҃), по ꙗ҆́сномꙋ свидѣ́тельствꙋ сп҃си́телѧ: ꙗ҆ды́й мою̀ пло́ть и҆ пїѧ́й мою̀ кро́вь, и҆́мать живо́тъ вѣ́чный.<footnote lang="cu">І҆ѡа́н. гл. ѕ҃, ст. н҃д.</footnote> Кто́ бо ᲂу҆сꙋмнѣва́етсѧ, ꙗ҆́кѡ є҆́же причаща́тисѧ ча́стѣ живота̀, ничто́же и҆но́е є҆́сть, ра́звѣ то́чїю жи́вꙋ бы́ти мно́жицею; мы̀ четы́рижды на всѧ́кꙋ седми́цꙋ прїѡбща́емсѧ: въ недѣ́лю, въ сре́дꙋ, въ пѧто́къ и҆ сꙋббѡ́тꙋ, и҆ въ дрꙋгі̑ѧ дни̑, а҆́ще бꙋ́детъ па́мѧть нѣ́коегѡ ст҃а́гѡ. <anchor type="page" number="490"/> Въ нѧ́же, мню̀, и҆ лїтꙋргиса́ше ст҃ы́й се́й: не бо̀ на всѧ́къ де́нь можа́ше, ѿ толи́кихъ попече́нїй стꙋжа́емь. Рече́ же и҆ а҆́вва а҆поллѡ́съ: ꙗ҆́кѡ подоба́етъ и҆́нокꙋ, а҆́ще мо́щно є҆́сть, на всѧ́къ де́нь та̑инъ хрⷭ҇то́выхъ причаща́тисѧ: ᲂу҆далѧ́ѧй бо себѐ ѿ си́хъ, ᲂу҆далѧ́етсѧ ѿ бг҃а: ча́стѣ же сїѐ творѧ́й, сп҃си́телѧ ча́стѣ прїе́млетъ. Сп҃си́тельный бо гла́съ глаго́летъ: ꙗ҆ды́й мою̀ пло́ть, и҆ пїѧ́й мою̀ кро́вь, во мнѣ̀ пребыва́етъ, и҆ а҆́зъ въ не́мъ.<footnote lang="cu">І҆ѡа́н. гл. ѕ҃, ст. н҃ѕ.</footnote> Сїѐ ᲂу҆̀бо на по́льзꙋ є҆́сть и҆́нокѡмъ, воспомина́нїе сп҃си́тельныѧ стра́сти ча́стѣ творѧ́щымъ. На всѧ́къ де́нь ᲂу҆̀бо гото́вꙋ бы́ти подоба́етъ, и҆ ᲂу҆готовлѧ́ти себѐ такова̀, ꙗ҆́кѡ досто́йнꙋ бы́ти всегда̀ къ прїѧ́тїю ст҃ы́хъ та̑инъ, поне́же и҆ ѿпꙋще́нїѧ грѣхѡ́въ си́це сподоблѧ́емсѧ. Глаго́летъ же и҆ лѣ́ствичникъ: а҆́ще тѣ́ло, тѣ́лꙋ прикаса́ѧсѧ, и҆змѣнѧ́етсѧ дѣ́йствомъ, ка́кѡ ᲂу҆́бѡ не и҆змѣни́тсѧ, и҆́же бж҃їю тѣ́лꙋ прикаса́етсѧ непоро́чныма рꙋка́ма (ѿ к҃и степе́ни) пи́сано же є҆́сть и҆ въ ста́рчествѣ: і҆ѡа́ннъ во́стрскїй, мꙋ́жъ ст҃ы́й, и҆ вла́сть и҆мы́й на дꙋ́сѣхъ нечи́стыхъ, вопросѝ бѣсѡ́въ, и҆̀же бѣ́ша живꙋ́ще во ѻ҆трокови́цахъ бѣснꙋ́ющихсѧ и҆ дѣ́йствꙋемыхъ ѿ ни́хъ лꙋка́вѡ, ре́кши: кі́ихъ ра́ди веще́й боите́сѧ хрїстїа́нъ; ѻ҆ни́ же глаго́лаша: и҆́мате вои́стиннꙋ трѝ вє́щи вели̑ки: є҆ди́нꙋ ᲂу҆́бѡ, ю҆́же но́сите на вы́и ва́шей: и҆ є҆ди́нꙋ, є҆́юже мы́етесѧ въ цр҃кви: и҆ є҆ди́нꙋ, ю҆́же ꙗ҆ди́те въ собра́нїи. Вопроша́юще же па́ки: ѿ си́хъ трїе́хъ ко́егѡ мно́жае боите́сѧ; ѿвѣща́ша: а҆́ще бы́сте сохранѧ́ли до́брѣ то̀, є҆гѡ́же причаща́етесѧ, никто́же бы возмо́глъ ѿ на́съ ѡ҆скорби́ти хрїстїа́нина. И҆́хже вражде́бнїи мно́жае и҆ны́хъ боѧ́тсѧ, сꙋ́ть: крⷭ҇тъ, креще́нїе и҆ прїѡбще́нїе.</p>
<p>Глава̀ ч҃г.</p>
<p><small>Коне́цъ всѣ́хъ простра́ннѡ и҆зложе́нныхъ ви́нъ, и҆ ча́стное совѣ́тованїе къ вопроси́вшемꙋ. </small></p>
<p>Сѐ ᲂу҆́бѡ, ча́до любе́знѣйшее, съ по́мощїю бж҃їей сконча́сѧ проше́нїе твоѐ. А҆́ще ᲂу҆́бѡ по и҆зволе́нїю твоемꙋ̀ и҆ предложе́нїю, <anchor type="page" number="491"/> соверше́ннѡ не вѣ́мы: ѻ҆ба́че по си́лѣ на́шей, и҆ бг҃ꙋ же возлю́бленно, є҆́же є҆́сть по си́лѣ. Зрѝ ᲂу҆̀бо, да не на се́мъ ѡ҆станови́шисѧ ѿ любоꙋче́нїѧ и҆ трꙋдолю́бїѧ, но да и҆ дѣ́лы ꙗ҆ви́шисѧ ᲂу҆ченолюби́въ и҆ тщали́въ: глаго́летъ бо сла́вный бг҃обра́тъ: Бра́тїе моѝ возлю́бленнїи! быва́йте творцы̀ сло́ва, а҆ не то́чїю слы́шатели, прельща́юще себѐ самѣ́хъ. Занѐ а҆́ще кто̀ є҆́сть слы́шатель зако́на, а҆ не творе́цъ, таковы́й ᲂу҆подо́бисѧ мꙋ́жꙋ смотрѧ́ющꙋ лицѐ бытїѧ̀ своегѡ̀ въ зерца́лѣ: ᲂу҆смотри́ бо себѐ, и҆ ѿи́де, и҆ забы̀, како́въ бѣ̀. Прини́кїй же въ зако́нъ соверше́нъ свобо́ды и҆ пребы́въ, се́й не слы́шатель забы́тливъ бы́въ, но творе́цъ дѣ́ла, се́й бл҃же́нъ въ дѣ́ланїи свое́мъ бꙋ́детъ.<footnote lang="cu">І҆а́к. гл. а҃, ст. к҃в и҆ слѣ́д.</footnote></p>
<p>Глава̀ ч҃д.</p>
<p><small>Ка́кѡ подоба́етъ слы́шати и҆ разꙋмѣ́ти дх҃ѡ́вныѧ глаго́лы ѻ҆тє́цъ.</small></p>
<p>И҆ пре́жде же си́хъ, да вѣ́рнѡ и҆ съ прили́чествꙋющимъ благоговѣ́нїемъ разꙋмѣ́еши и҆ слы́шиши бж҃е́ствєннаѧ и҆ дꙋхѡ́внаѧ ᲂу҆законє́нїѧ ѻ҆тє́цъ, глаго́летъ бо ст҃ы́й мака́рїй: не прикаса́єма сꙋ́ть неискꙋ̑снымъ дꙋхѡ́внаѧ. Дꙋши́ же ст҃ѣ́й и҆ вѣ́рнѣй къ постиже́нїю прихо́дитъ прїѡбще́нїе ст҃а́гѡ дх҃а, и҆ небе́снаѧ дх҃а сокрѡ́вища, и҆скꙋ́сомъ прїе́мшемꙋ є҆ди́номꙋ быва́ютъ ꙗ҆́вствєнна: тайноненаꙋче́ннꙋ же нижѐ ᲂу҆разꙋмѣ́ти ѿню́дъ мо́жно. Благоговѣ́йнѡ ᲂу҆́бѡ ѡ҆б̾ ѻ҆́ныхъ слы́ши, до́ндеже бы и҆ тебѣ̀ мо́щно бы́ло вѣ́рꙋющꙋ сподо́битисѧ сїѧ̑ полꙋчи́ти. Тогда́ бо ᲂу҆вѣ́си са́мымъ и҆скꙋ́сомъ дꙋше́вныхъ ѻ҆че́съ, каковы́хъ бла̑гъ и҆ та̑инъ дꙋ́шы хрїстїа́нъ и҆ здѣ̀ прїѡбща́тисѧ мо́гꙋтъ: та́кѡ бо ѡ҆брѣта́ѧсѧ, скорѣ́йше и҆ напи́санныхъ и҆ слы́шанныхъ собере́ши припло́дїе и҆ по́льзꙋ, и҆ ѿ є҆́же наꙋча́тисѧ и҆ дѣ́ѧти пред̾ꙋспѣ́еши, во є҆́же и҆ и҆нѣ́хъ нака́зовати и҆ наставлѧ́ти са́мымъ и҆скꙋ́сомъ <anchor type="page" number="492"/> на бж҃е́ствєннѣйшаѧ, и҆ мно́гими тайнонаꙋчє́ннаѧ. Є҆́же, и҆ да бꙋ́детъ тѝ на всеси́льнѣйшей гдⷭ҇а і҆и҃са хрⷭ҇та̀ дла́ни ᲂу҆твержда́ющꙋсѧ и҆ и҆справлѧ́емꙋ, а҆ми́нь. А҆ поне́же и҆зли́шество сло́ва проти́вно слꙋ́хꙋ, ꙗ҆́коже преꙋмножа́емаѧ пи́ща тѣлесє́мъ, и҆ всеꙋмѣ́ренное є҆́сть и҆зрѧ́днѣйше: подоба́етъ и҆ на́мъ, и҆зли́шества бѣ́гающымъ, и҆ ᲂу҆мѣ́ренное лобыза́ющымъ, ꙗ҆́кѡ и҆зрѧ́днѣйшее, ма́лѡ є҆щѐ въ словесѝ се́мъ ᲂу҆коснѣ́вшымъ, и҆ а҆́ки нѣ́кое кра́ткое ѡ҆главле́нїе настоѧ́щагѡ сочине́нїѧ ѡ҆писа́вшымъ, та́кѡ на ѻ҆́номъ ко́твꙋ сло́ва сегѡ̀ ᲂу҆тверди́ти.</p>
<p>Глава̀ ч҃є.</p>
<p><small>Ѡ҆главле́нїе, и҆ ка́кѡ подоба́етъ моли́тисѧ, и҆ ѡ҆ просвѣще́нїи и҆́стиннѣмъ и҆ бж҃е́ственнѣй си́лѣ.</small></p>
<p>Глаго́лютъ ѻ҆тцы̀: хотѧ́й съ разсꙋжде́нїемъ трезви́тисѧ, при́снѡ чрез̾ вдыха́нїе но́здренное внꙋ́трь се́рдца, сꙋ́щагѡ под̾ лѣ́вымъ сосце́мъ, да понꙋжда́етсѧ моли́тисѧ чи́стѣ и҆ непари́тельнѣ, є҆ди̑нымъ глаго́лѡмъ внима́ѧ моли́твы, и҆ поꙋча́ѧсѧ и҆ размышлѧ́ѧ, си́рѣчь сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! да́же до вре́мене просвѣще́нїѧ ᲂу҆ма̀ въ се́рдцѣ, ꙗ҆́коже глаго́летъ ст҃ы́й дїа́дохъ: ꙗ҆́кѡ є҆ли́цы сла́вномꙋ гдⷭ҇а і҆и҃са и҆ многовожделѣ́нномꙋ и҆́мени непреста́ннѡ во глꙋбинѣ̀ се́рдца поꙋча́ютсѧ, сі́и мо́гꙋтъ и҆ свѣ́тъ ᲂу҆ма̀ своегѡ̀ ѻ҆вогда̀ зрѣ́ти (глава̀ н҃ѳ). Семꙋ́ же бы́вшꙋ бж҃їею по́мощїю. ѿто́лѣ про́чїимъ тече́нїемъ по бз҃ѣ жи́тельства на́шегѡ ꙗ҆́кѡ во свѣ́тѣ ходѧ́ще, па́че же свѣ́та сы́нове сꙋ́ще, незаблꙋ́днѡ и҆ непреткнове́ннѡ ше́ствовати и҆́мамы, ꙗ҆́коже глаго́летъ свѣтопода́тель і҆и҃съ: до́ндеже свѣ́тъ и҆́мате, вѣ́рꙋйте во свѣ́тъ, да сы́нове свѣ́та бꙋ́дете.<footnote lang="cu">І҆ѡа́н. гл. в҃і, ст. л҃ѕ.</footnote> И҆ ꙗ҆́кѡ: а҆́зъ є҆́смь свѣ́тъ мі́рꙋ: ходѧ́й по мнѣ̀, не и҆́мать ходи́ти во тьмѣ̀, но и҆́мать свѣ́тъ живо́тный.<footnote lang="cu">Глава̀ и҃, ст. в҃і.</footnote> И҆ дв҃дъ же сїѧ̑ ко гдⷭ҇ꙋ вопїе́тъ: во свѣ́тѣ твое́мъ ᲂу҆́зримъ <anchor type="page" number="493"/> свѣ́тъ.<footnote lang="cu">Ѱал. л҃є, ст. і҃.</footnote> И҆ бж҃е́ственнѣйшїй па́ѵелъ: бг҃ъ рекі́й и҆з̾ тьмы̀ свѣ́тꙋ возсїѧ́ти, и҆́же возсїѧ̀ въ сердца́хъ на́шихъ.<footnote lang="cu">в҃ Кор. гл. д҃, ст. ѕ҃.</footnote> Тѣ́мъ бо ꙗ҆́кѡ свѣти́льникомъ неꙋгаса́емымъ и҆ всесвѣ́тлымъ наставлѧ́ютсѧ и҆ взира́ютъ вои́стиннꙋ вѣ́рнїи на превы̑шшаѧ чꙋ́вствъ, и҆ ѿверза́ютсѧ тѣ̑мъ, ꙗ҆́кѡ чи̑стымъ се́рдцемъ, небє́снаѧ врата̀ всѧ́кагѡ равноа́гг҃льнагѡ и҆ высо́кагѡ жи́тельства и҆ ᲂу҆строе́нїѧ, и҆ па́ки та́кѡ ꙗ҆́коже ѿ со́лнечна крꙋ́га возсїѧва́етъ си́мъ є҆́же востѧ́зовати, є҆́же разсꙋжда́ти, є҆́же прозира́ти, є҆́же предви́дѣти, и҆ подѡ́бнаѧ. И҆ воѻбщѐ тѣ̑мъ возсїѧва́етъ таковы̑мъ безвѣ́стныхъ та́инъ всѧ́кое ꙗ҆вле́нїе же и҆ ѿкрове́нїе, и҆ преесте́ствєнныѧ и҆ бж҃е́ствєнныѧ си̑лы дх҃омъ и҆сполнѧ́ютсѧ, и҆ таково́ю же преесте́ственною си́лою и҆ пе́рсть и҆́хъ сїѧ̀ ѡ҆блегчава́ема, и҆лѝ па́че тѧгота̀ пло́ти ѡ҆тончава́ема и҆ возвыша́ема, превозлета́етъ. Се́ю во ст҃ѣ́мъ дс҃ѣ просвѣти́тельною си́лою, є҆щѐ съ пло́тїю сꙋ́ще нѣ́цыи ѿ ст҃ы́хъ ѻ҆тє́цъ, ꙗ҆́кѡ невеще́ственнїи и҆ безтѣле́снїи, рѣ́ки непрохѡди́мыѧ и҆ морѧ̀ кораблехѡ́дныѧ нога́ми немо́креннѡ проидо́ша, течє́нїѧ же дѡ́лгаѧ и҆ многоднє́внаѧ во мгнове́нїи преидо́ша, и҆ и҆́на пречꙋ̑дна на небесѝ, на землѝ, въ со́лнцѣ, въ мо́ри, въ пꙋсты́нѧхъ, во градѣ́хъ, во всѧ́комъ мѣ́стѣ и҆ странѣ̀, въ ѕвѣре́хъ и҆ га́дѣхъ, въ скотѣ́хъ и҆ садѣ́хъ, и҆ бездꙋ́шномъ ка́менїи, вкра́тцѣ, и҆ во всѧ́кой тва́ри, и҆ всѣ́хъ стїхі́ахъ содѣ́лаша, и҆ всѣ́ми просла́вишасѧ. И҆ на моли́твахъ си̑мъ стоѧ́щымъ, и҆ ст҃а̑ѧ и҆ честна̑ѧ и҆́хъ тѣлеса̀ ѿ землѝ ꙗ҆́кѡ крила̑та возвыша́хꙋсѧ, и҆ бж҃е́ственнымъ и҆ невеще́ственнымъ ѻ҆гне́мъ благода́тнымъ, тѣле́снꙋю дебе́лость, є҆ще́ же и҆ тѧготꙋ̀ и҆спепелѧ́юще, и҆ ле́гцѣ возвыша́тисѧ сотворѧ́хꙋ дѣ́йствꙋеми, и҆ а҆́ки нѣ́какѡ, ѽ чꙋдесѐ! престїхі́йствꙋеми и҆ преко́вываеми на бж҃е́ственнѣйшее бг҃одѣ́йною дла́нїю вселѧ́ющїѧсѧ въ ни́хъ крѣ́пости и҆ благода́ти: и҆ по кончи́нѣ нѣ́кихъ и҆ честна̑ѧ тѣлеса̀ нетлѣ́нїе воспрїѧ́ша, ꙗ҆́вно показꙋ́ѧ живꙋ́щꙋю въ ни́хъ и҆ всѣ́хъ и҆звѣстновѣ́рныхъ преесте́ственнꙋю благода́ть и҆ си́лꙋ. И҆ по ѻ҆́бщемъ ᲂу҆́бѡ и҆ всемі́рномъ воскресе́нїи, са́мою ꙗ҆́же <anchor type="page" number="494"/> въ дс҃ѣ просвѣти́тельною си́лою, а҆́ки нѣ́какѡ ѡ҆крила́тѣвше, восхище́ни бꙋ́дꙋтъ на ѻ҆́блацѣхъ, въ срѣ́тенїе гдⷭ҇не на воздꙋ́сѣ, ꙗ҆́коже глаго́летъ таи́нникъ неизрече́нныхъ бж҃е́ственнѣйшїй па́ѵелъ, и҆ та́кѡ всегда̀ съ гдⷭ҇емъ бꙋ́дꙋтъ.<footnote lang="cu">а҃ Сол. гл. д҃, ст. з҃і.</footnote> Къ си̑мъ же ᲂу҆́бѡ и҆ дх҃оглаго́ливый пое́тъ даві́дъ: гдⷭ҇и, во свѣ́тѣ лица̀ твоегѡ̀ по́йдꙋтъ, и҆ ѡ҆ и҆́мени твое́мъ возра́дꙋютсѧ ве́сь де́нь, си́рѣчь, вѣ́чный, и҆ пра́вдою твое́ю вознесꙋ́тсѧ. Ꙗ҆́кѡ похвала̀ си́лы и҆́хъ ты̀ є҆сѝ, и҆ во благоволе́нїи твое́мъ вознесе́тсѧ ро́гъ на́шъ.<footnote lang="cu">Ѱал. п҃и, ст. ѕ҃і, з҃і и҆ и҃і.</footnote> И҆ па́ки: держа́внїи землѝ ѕѣлѡ̀ вознесо́шасѧ.<footnote lang="cu">Ѱал. м҃ѕ, ст. і҃.</footnote> И҆ велегла́снѣйшїй и҆са́їа та́кѡ глаго́летъ: терпѧ́щїи гдⷭ҇а ѡ҆крила́тѣютъ, и҆змѣнѧ́тъ крѣ́пость свою̀.<footnote lang="cu">И҆са́їи гл. м҃, ст. л҃а.</footnote> И҆ ст҃ы́й мака́рїй: всѧ́ка дꙋша̀, вѣ́рою и҆ всѣ́хъ добродѣ́телей тща́нїемъ соверше́ннѣ во хрⷭ҇та̀ ѡ҆блещи́сѧ ѿсю́дꙋ въ си́лѣ и҆ и҆звѣствова́нїи сподо́бльшаѧсѧ, и҆ съ небе́снымъ нетлѣ́ннагѡ ѡ҆́браза свѣ́томъ соедини́вшаѧсѧ, ра́зꙋмъ та̑инъ небе́сныхъ въ сꙋществѣ̀ прїима́ти всегда̀ сподоблѧ́етсѧ: въ де́нь же воскресе́нїѧ тѣ́мжде небе́снымъ ѡ҆́бразомъ сла́вы тѣ́ло съ дꙋше́ю просла́вившисѧ, и҆ на небеса̀ ѿ дх҃а, по пи́санномꙋ, восхище́но бы́вши въ срѣ́тенїе гдⷭ҇не на воздꙋ́сѣ, и҆ соѡбра́зно тѣ́лꙋ сла́вы є҆гѡ̀ бы́ти сподо́бившисѧ, во вѣ́ки кꙋ́пнѡ съ дꙋше́ю и҆ тѣ́ломъ ца́рствовати и҆́мать.</p>
<p>Глава̀ ч҃ѕ.</p>
<p><small>И҆́но ѡ҆главле́нїе. </small></p>
<p>Си́хъ но́выхъ и҆ па́че сло́ва слове́съ нача́ло и҆ роди́тельница є҆́сть предпомѧнꙋ́тое съ соверше́ннымъ безпопече́нїемъ безмо́лвїе, внима́нїе же и҆ моли́тва: ꙗ҆́кѡ ѡ҆снова́нїемъ нѣ́кимъ ᲂу҆твержде́ннымъ, и҆ забра́ломъ непобѣди́мымъ, богатѣ́юще и҆сполне́нїемъ по си́лѣ всѣ́хъ бг҃отворѧ́щихъ за́повѣдей. Ѿ си́хъ же, безпопече́нїѧ глаго́лю, безмо́лвїѧ, внима́нїѧ и҆ моли́твы, быва́етъ въ се́рдцѣ <anchor type="page" number="495"/> движе́нїе и҆ теплота̀, стра̑сти и҆ бѣ́сы палѧ́щаѧ, и҆ се́рдце а҆́ки въ горни́лѣ ѡ҆чища́ющаѧ. Ѿ сеѧ̀ быва́етъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀ жела́нїе, и҆ непреста́нное раче́нїе: ѿ сегѡ́ же сла́достное серде́чныхъ сле́зъ ча́стое тече́нїе и҆сточникоподо́бнѣ, и҆́миже дꙋша̀ и҆ тѣ́ло ꙗ҆́коже ѵ҆ссѡ́помъ, покаѧ́нїемъ, любо́вїю и҆ благодаре́нїемъ и҆ и҆́сповѣдїю ѡ҆чища́етсѧ и҆ тꙋчнѣ́етъ, ѿ си́хъ же тишина̀ и҆ ми́ръ по́мыслѡвъ, є҆мꙋ́же нѣ́сть предѣ́ла, ꙗ҆́кѡ всѧ́къ ᲂу҆́мъ преимꙋ́щъ: ѿ си́хъ же снѣгосїѧ́тельно свѣ́тлое ѡ҆сїѧ́нїе и҆ коне́цъ, є҆́же по человѣ́кꙋ безстра́стїе, и҆ дꙋшѝ воскресе́нїе пре́жде тѣ́ла, и҆ ктомꙋ̀, є҆́же по ѡ҆́бразꙋ и҆ по подо́бїю дѣѧ́нїемъ и҆ видѣ́нїемъ, вѣ́рою и҆ наде́ждою и҆ любо́вїю воз̾ѡбраже́нїе, и҆ возвраще́нїе, и҆ соверше́нное къ бг҃ꙋ горѣ̀ просте́ртїе, и҆ непосре́дственное є҆дине́нїе, и҆зстꙋпле́нїе же и҆ почи́тїе, преста́нїе въ настоѧ́щемъ ᲂу҆́бѡ, ꙗ҆́кѡ въ зерца́лѣ, въ гада́нїи и҆ ѡ҆брꙋче́нїи, въ бꙋ́дꙋщемъ же лице́мъ къ лицꙋ̀, и҆ соверше́нное соверше́ннѣ бж҃їе прича́стїе, и҆ присносꙋ́щнѣ наслажде́нїе.</p>
<p>Глава̀ ч҃з.</p>
<p><small>Ꙗ҆́кѡ сїѐ вои́стиннꙋ є҆́сть непреле́стное и҆ и҆́стинное, и҆ ѻ҆тцы̀ пре́данное, и҆ по бз҃ѣ жи́тельство, си́рѣчь є҆́же ѿ послꙋша́нїѧ безмо́лвїе, є҆́же и҆ во хрⷭ҇тѣ̀ сокрове́нный живо́тъ досто́йнѣ ст҃ы́ми нарече́сѧ. </small></p>
<p>Са́мый се́й пꙋ́ть, и҆ по бз҃ѣ ᲂу҆́мное жи́тельство, и҆ сщ҃е́нное дѣ́ланїе сꙋ́щихъ вои́стиннꙋ хрїстїа́нъ непреле́стное, и҆ и҆́стинное, и҆ чи́стое, и҆ преѧ́вственнѣ же сокрове́нный є҆́сть во хрⷭ҇тѣ̀ живо́тъ. Си́мъ ше́ствовалъ, и҆ семꙋ̀ тайнонаꙋчи́лъ є҆́сть бг҃очеловѣ́къ и҆ сладча́йшїй і҆и҃съ, проидо́ша же и҆ бж҃е́ственнїи а҆пⷭ҇ли, припослѣ́дствоваша же сꙋ́щїи по ни́хъ, ꙗ҆́коже подоба́етъ послѣ́дꙋюще и҆̀мъ, сла́внїи наста̑вницы на́ши и҆ ᲂу҆чи́тели, и҆̀же ѿ нача́ла са́магѡ на зе́млю пе́рвагѡ хрⷭ҇то́ва прише́ствїѧ, и҆ да́же до дне́сь, ꙗ҆́кѡ свѣти̑ла <anchor type="page" number="496"/> въ мі́рѣ сїѧ́юще ѡ҆заре́ньми живо́тныхъ слове́съ и҆ пресла́вными творе́ньми дѣ́лъ: и҆̀же да́же и҆ до сꙋ́щихъ во вре́мѧ на́ше таково́е до́брое сѣ́мѧ, свѧще́нный ква́съ, нача́токъ свѧты́й, некра́домый зало́гъ, и҆ благода́ть, ꙗ҆́же съ высоты̀ си́лꙋ, многоцѣ́нный би́серъ, бж҃е́ственный ѻ҆те́ческїй жре́бїй, сокрове́нное на селѣ̀ сокро́вище, ѡ҆брꙋче́нїе дх҃а, ца́рское зна́менїе, живꙋ́ю и҆ текꙋ́щꙋю во́дꙋ, бж҃е́ственный ѻ҆́гнь, честнꙋ́ю со́ль, пома́занїе, запечатлѣ́нїе, свѣ́тъ, и҆ подѡ́бнаѧ си̑мъ дрꙋ́гъ ко дрꙋ́гꙋ препода́ша. Є҆́же и҆ бꙋ́детъ наслѣ́днѡ дае́мо, и҆ въ ро́ды родѡ́въ та́инственнѣ преходѧ́що, да́же и҆ до са́магѡ втора́гѡ па́ки на зе́млю хрⷭ҇то́ва прише́ствїѧ. Нело́женъ бо є҆́сть ѡ҆бѣща́вый сїѐ: и҆ сѐ а҆́зъ съ ва́ми є҆́смь во всѧ̑ дни̑ до сконча́нїѧ вѣ́ка, а҆ми́нь.<footnote lang="cu">Матѳ. гл. к҃и, ст. к҃.</footnote></p>
<p>Глава̀ ч҃и.</p>
<p><small>Ꙗ҆́кѡ а҆́ще и҆ и҆́ни сꙋ́ть пꙋти̑ спаси́тельни, но се́й є҆́сть и҆збра́нный и҆ ца́рскїй, и҆ къ сыноположе́нїю приводѧ́щъ. </small></p>
<p>А҆́ще же и҆ и҆́ни пꙋти̑ и҆ жи́тєльства, а҆́ще ли же хо́щеши, и҆ дѣ̑ланїѧ блага̑ѧ ꙗ҆ви́шасѧ ко спасе́нїю наставлѧ́ющыѧ и҆ ᲂу҆покоѧ́ющыѧ проходѧ́щаго сїѧ̑, ꙗ҆́коже ᲂу҆̀бо и҆ сꙋ́ть, и҆ къ ра́бствꙋ, и҆лѝ нае́мничествꙋ рꙋководѧ́щыѧ, и҆ престаю́щыѧ, ꙗ҆́коже и҆ мнѡ́ги ѻ҆би́тєли сп҃си́телемъ ᲂу҆ ѻ҆ц҃а̀ є҆гѡ̀ бы́ти реко́шасѧ: но ᲂу҆́бѡ се́й є҆́сть ца́рскїй, и҆ и҆збра́нный, и҆ всѣ́хъ дѣ́ланїй, ꙗ҆́коже дꙋша̀ тѣ́ла, превы́ше лежи́тъ и҆ превосхо́дитъ, ꙗ҆́кѡ къ сыноположе́нїю бж҃їю ѡ҆бновлѧ́ющъ ѿ землѝ и҆ пе́пла, и҆ бг҃омъ дѣ́лающъ пресла́внѡ въ дꙋ́сѣ, проходѧ́щагѡ ѻ҆́нымъ ꙗ҆́коже подоба́етъ человѣ́ка, ꙗ҆́коже глаго́летъ вели́кїй васі́лїй: дх҃ъ ст҃ы́й прише́дъ въ дꙋ́шꙋ человѣ́чꙋ, дадѐ живо́тъ, даде́ же и҆ безсме́ртїе, воздви́же лежа́ща: подви́гшеесѧ <anchor type="page" number="497"/> же движе́нїемъ присносꙋ́щнымъ ѿ дх҃а ст҃а, живо́тно бы́сть ст҃о: и҆ прїѧ́тъ человѣ́къ досто́инство, дх҃ꙋ все́льшꙋсѧ во́нь, проро́ка, а҆пⷭ҇ла, а҆́гг҃ла и҆ бг҃а, сы́й пре́жде сегѡ̀ землѧ̀ и҆ пе́пелъ.</p>
<p>Глава̀ ч҃ѳ.</p>
<p><small>Ꙗ҆́кѡ за высотꙋ̀ дѣ́ланїѧ и҆ многоиме́нно є҆́сть сїѐ жи́тельство. </small></p>
<p>Сегѡ̀ ᲂу҆́бѡ ра́ди мно́гими и҆ разли́чными и҆ сла́вными нарече́ньми бж҃е́ственнїи ѻ҆тцы̀ велича́ютъ ѻ҆́ное. Пꙋ́ть бо разꙋмѣва́емый нареко́ша дѣѧ́нїе похвалѧ́емо, и҆ видѣ́нїе правоꙋлꙋча́емо, моли́твꙋ вы́ше всѧ́кагѡ простра́нства, трезвѣ́нїе ᲂу҆ма̀, ᲂу҆́мное дѣ́ланїе, дѣ́ло бꙋ́дꙋщагѡ вѣ́ка, а҆́гг҃льское жи́тельство, небе́сное житїѐ, бж҃е́ственное пребыва́нїе, странꙋ̀ живы́хъ, та́инственное взира́нїе, дꙋхо́вное всепи́ршество, ра́й бг҃одѣ́ланный, не́бо, небе́сное црⷭ҇тво, бж҃їе црⷭ҇тво, мра́къ превы́шшїй свѣ́та, во хрⷭ҇тѣ̀ сокрове́нный живо́тъ, бг҃овидѣ́нїе и҆ ѡ҆боже́нїе, є҆́же преесте́ственнѣйше, и҆ си̑мъ подѡ́бнаѧ, кі̑имъ бж҃е́ствєннымъ ѻ҆тцє́мъ и҆ мы̀, бре́нїю и҆ плинѳодѣ́ланїю, лꙋка̑вымъ и҆ нечи̑стымъ помыслѡ́мъ, и҆ словесє́мъ и҆ дѣлѡ́мъ соживꙋ́щїи, послѣ́дꙋюще, твоѐ проше́нїе возлю́бленне, и҆спо́лнити потща́хомсѧ. Вои́стиннꙋ, и҆ ꙗ҆́коже проси́лъ є҆сѝ, и҆ па́че мѣ́ры на́шеѧ рещѝ не ѡ҆блѣни́хомсѧ твоеѧ̀ ра́ди, ꙗ҆́коже въ нача́лѣхъ сло́ва сегѡ̀ реко́хомъ, любвѐ и҆ ѻ҆те́ческїѧ за́повѣди. Сегѡ̀ ᲂу҆́бѡ равноа́гг҃льнагѡ житїѧ̀ нача́льникъ є҆́сть, но́вое и҆ неизрече́нное сло́ва и҆ сн҃а бж҃їѧ смотрѣ́нїе, и҆ вочеловѣ́ченїе благоволе́нїемъ безнача́льнагѡ ѻ҆ц҃а̀, и҆ содѣ́йствїемъ ст҃а́гѡ дх҃а.</p>
<anchor type="page" number="498"/>
<p>Глава̀ р҃.</p>
<p>Нравоꙋче́нїе.</p>
<p><small>Ꙗ҆́кѡ съ по́мощїю и҆ благода́тїю бж҃їею, подоба́етъ и҆ на́мъ, є҆ли́кѡ мо́щно, тща́тисѧ и҆ подвиза́тисѧ, да сподо́бимсѧ ѿ ны́нѣ, ꙗ҆́кѡ въ ча́сти ѡ҆брꙋче́нїѧ таковы́хъ преесте́ственныхъ и҆ велича́йшихъ дарѡ́въ, и҆ да не ма́лагѡ ра́ди ᲂу҆ны́нїѧ, си́хъ, ᲂу҆вы̀! не полꙋ́чимъ, є҆́же да не бꙋ́детъ.</small></p>
<p>Такѡвы́мъ ᲂу҆̀бо и҆ толи̑кимъ благи̑мъ на́мъ предлежа́щымъ, возлю́бленнїи, не то́чїю во ᲂу҆пова́нїѧхъ и҆ ѡ҆бѣтова́нїихъ, ꙗ҆̀же въ бꙋ́дꙋщемъ вѣ́цѣ, но вои́стиннꙋ ѿсе́лѣ и҆ ве́щїю потщи́мсѧ, мо́лимъ, до́ндеже вре́мѧ и҆́мамы, потеце́мъ, подвиза́имсѧ, да си́хъ и҆ мы̀ ма́лымъ и҆ привре́меннымъ тща́нїемъ и҆ кра́ткимъ трꙋдо́мъ, па́че же бж҃їимъ да́ромъ и҆ благода́тїю сподо́бимсѧ. Не бо̀ достѡ́йны стра̑сти ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ въ на́съ.<footnote lang="cu">Ри́мл. гл и҃, ст. и҃_.</footnote> Па́ѵла бж҃е́ственнаго проповѣ́дника глаго́люща ᲂу҆слы́шимъ: па́че же и҆ ѿ ны́нѣ тща́щесѧ ѡ҆брѧ́щемъ по свидѣ́тельствꙋ ѻ҆́нагѡ, ꙗ҆́кѡ въ ча́сти нача́тка и҆ ѡ҆брꙋче́нїѧ.<footnote lang="cu">Ри́мл. гл. и҃, ст. к҃г. в҃ Кор. гл. а҃, ст. к҃в.</footnote> А҆́ще бо ца́рское сро́дство и҆ прїѡбще́нїе ѿ земна́гѡ слꙋ́чаѧ на себѐ преводѧ́щїи всѧ̑ дѣ́ютъ, и҆ дѣ́лы и҆ словесы̑ и҆ ᲂу҆мышле́ньми и҆ са́мыхъ недости́жныхъ каса́ющесѧ, є҆ще́ же и҆ са́мый живо́тъ се́й мно́жицею презира́юще, за таковꙋ́ю сла́вꙋ и҆ че́сть текꙋ́щꙋю и҆ привре́меннꙋю, ѻ҆вогда̀ и҆ въ поги́бель всесоверше́ннꙋ, а҆ не въ по́льзꙋ достиза́ющꙋю. Коли́кѡ ᲂу҆́бѡ на́мъ подоба́етъ содѣ́ѧти и҆ потща́тисѧ, въ прїѡбще́нїе и҆ бра́къ и҆ соедине́нїе призыва́ємымъ бг҃а, цр҃ѧ̀ всѣ́хъ царе́й, и҆ содѣ́телѧ, и҆ є҆ди́нагѡ нетлѣ́нна и҆ присноприбыва́ющагѡ, <anchor type="page" number="499"/> и҆ сла́вꙋ и҆ че́сть подаю́щагѡ свои̑мъ благосла́внꙋ и҆ пребыва́тельнꙋ; и҆ не то́чїю же сїѐ, но и҆ ѻ҆́бласть прїе́мшымъ ча́дѡмъ бж҃їимъ бы́ти: є҆ли́цы бо, глаго́летъ, прїѧ́ша є҆го̀, дадѐ и҆̀мъ ѻ҆́бласть ча́дѡмъ бж҃їимъ бы́ти, вѣ́рꙋющымъ во и҆́мѧ є҆гѡ̀.<footnote lang="cu">І҆ѡа́н. гл. а҃, ст. в҃і.</footnote> Дае́тъ ѻ҆́бласть, не нꙋ́ждею влече́тъ, и҆ проти́вꙋ предложе́нїѧ на́шегѡ понꙋжда́етъ. При́снѡ бо мꙋчи́тельство на мꙋчи́тельствꙋющаго мꙋчи́тельствꙋемаго воѡрꙋжа́етъ, да ѕлы́мъ ѕло́е и҆сцѣли́тъ, и҆ си́мъ почита́ѧ дре́внее на́ше самовла́стїѧ досто́инство, и҆ ꙗ҆́кѡ да бꙋ́детъ благо́е благоволе́нїемъ и҆ благода́тїю є҆гѡ̀ содѣ́ланно по всемꙋ̀, на́шегѡ же тща́нїѧ и҆ прилѣжа́нїѧ да вмѣнѧ́етсѧ бы́ти и҆справле́нїе: и҆ то́й ᲂу҆̀бо, а҆́ще и҆ бг҃ъ є҆́сть и҆ влⷣка, но всѐ своѐ сѝ сотвори́лъ. Всѣ́хъ бо подо́бнѣ и҆ созда́лъ, та́кожде за всѣ́хъ и҆ ᲂу҆́мре, да ра́внѣ спасе́тъ всѣ́хъ: въ на́съ же ѡ҆ста́сѧ є҆́же пристꙋпи́ти, є҆́же ᲂу҆вѣ́ровати, є҆́же ᲂу҆сво́итисѧ, є҆́же со стра́хомъ и҆ тща́нїемъ и҆ любо́вїю слꙋжи́ти та́кѡ возлюби́вшемꙋ ны̀ человѣколюби́вомꙋ влады́цѣ и҆ попечи́телю, ꙗ҆́кѡ и҆ сме́рть восхотѣ́ти претерпѣ́ти во́лею за ны̀, и҆ сме́рть поно́снꙋ, да на́съ ѿ мꙋчи́тельства дїа́волѧ и҆ началоѕло́бнагѡ врага̀ и҆зба́витъ, и҆ ѻ҆ц҃ꙋ̀ и҆ бг҃ꙋ примири́тъ, и҆ наслѣ́дники ᲂу҆́бѡ бг҃ꙋ, снаслѣ́дники же себѣ̀ содѣ́лаетъ, є҆́же є҆́сть пресла́внѣйшее и҆ блаже́ннѣйшее. Да не ма́лымъ ᲂу҆̀бо и҆ кра́ткимъ ᲂу҆ны́нїемъ и҆ нерадѣ́нїемъ, и҆ притво́рною сла́стїю каково́юлибо то́ль вели́кихъ ᲂу҆дали́мъ себѐ бла̑гъ и҆ че́стей и҆ наслажде́нїи: но всѧ̑ да содѣ́емъ и҆ потрꙋди́мсѧ, и҆ самагѡ̀, а҆́ще бы потре́ба была̀, живота̀ за него̀ да не пощади́мъ, ꙗ҆́коже и҆ то́й на́съ ра́ди, а҆́ще и҆ бг҃ъ сы́й, за ны̀ сотворѝ: да та́кѡ и҆ ны́нѣшнихъ и҆ бꙋ́дꙋщихъ дарѡ́въ и҆ вѣнцє́въ сподо́бимсѧ. Ꙗ҆̀же да бꙋ́детъ всѣ̑мъ на́мъ полꙋчи́ти благоволе́нїемъ и҆ благода́тїю самагѡ̀ преблага́гѡ и҆ милосе́рдагѡ гдⷭ҇а бг҃а и҆ сп҃са на́шегѡ і҆и҃са хрⷭ҇та̀, смири́вшагѡ себѐ толи́кѡ за ны̀, и҆ таковы́мъ смире́нїемъ преесте́ственнꙋю и҆ бг҃отворѧ́щꙋю свою̀ благода́ть ѿ ны́нѣ ꙗ҆́вѣ бога́тнѡ подаю́щагѡ. Ꙗ҆́кѡ томꙋ̀ подоба́етъ <anchor type="page" number="500"/> всѧ́ка сла́ва и҆ че́сть, и҆ поклоне́нїе кꙋ́пнѡ съ безнача́льнымъ и҆ пречи́стымъ є҆гѡ̀ ѻ҆ц҃е́мъ, и҆ соприсносꙋ́щнымъ, и҆ прест҃ы́мъ, и҆ благи́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ въ безконє́чныѧ вѣ́ки вѣкѡ́въ, а҆ми́нь.</p>
<footer/>
</document>
