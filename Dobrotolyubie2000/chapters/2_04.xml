<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="337"/>
<p>Ѳеолі́птъ, вели́кое вои́стиннꙋ фїладелфі́йское свѣти́ло, возрастѐ во вре́мѧ а҆ндроні́ка втора́гѡ и҆з̾ палеоло́гѡвъ, ѻ҆́колѡ ты́сѧчи тре́хъ сѡ́тъ два́десѧть пѧ́тагѡ лѣ́та. Во ст҃ѣ́й же горѣ̀ пе́рвѣе подвиза́всѧ во ѿше́льническомъ житїѝ, и҆ ѿѻнꙋ́дꙋ пото́мъ предсѣда́тельство въ фїладелфі́и воспрїе́мши, бы́лъ наста́вникъ и҆ тайноꙋчи́тель добро́тнѣйшихъ ᲂу҆че́нїй свѧто́мꙋ григо́рїю ѳессалоні́йскомꙋ. Свѧще́нномꙋ бо трезвѣ́нїю и҆ ᲂу҆́мной моли́твѣ ѻ҆́наго тайнонаꙋчи́лъ, є҆щѐ въ мі́рѣ бы́вша, ꙗ҆́коже въ житїѝ тогѡ́жъ Григо́рїа, ѿ фїлоѳе́а патрїа́рха спи́санномъ соде́ржитсѧ.</p>
<p>Настоѧ́щее же трꙋдолю́бнѣ напи́санное и҆́мъ сло́во, ѡ҆́бразъ сы́й и҆зрѧ́днѣйшїй, и҆ пра́вило и҆звѣ́стное сокрове́ннагѡ во хрⷭ҇тѣ̀ поꙋче́нїѧ, съ послѣ́дꙋющими ѻ҆́номꙋ глава́ми, ра́зꙋмомъ бж҃е́ственнымъ и҆ чистото́ю глаго́ланїѧ и҆зрѧ́днѣйшѣ сложе́нными, здѣ̀ съ про́чїими совокꙋпи́шасѧ. Полє́зна бо па́че, не́жели и҆́но что̀, и҆ достосла̑вна сꙋ́ть вкра́тцѣ собра́ти тща́щымсѧ дꙋхо́внагѡ любомꙋ́дрїѧ бг҃опремꙋ́дрое ᲂу҆че́нїе.</p>
<anchor type="page" number="338"/>
<p>Ѳеолі́пта митрополі́та фїладелфі́йскагѡ сло́во, сокрове́нное во хрⷭ҇тѣ̀ дѣ́ланїе и҆з̾ѧснѧ́ющее, и҆ показꙋ́ющее вкра́тцѣ трꙋ́дъ мона́шескагѡ чи́на.</p>
<p>Мона́шескїй чи́нъ, дре́во є҆́сть высоколи́ственное и҆ плодови́тѣйшее, є҆гѡ́же ко́рень є҆́сть, ѿ всѣ́хъ тѣле́сныхъ ѿчꙋжде́нїе, вѣ̑тви же без̾пристра́стїе дꙋшѝ, и҆ є҆́же ни є҆ди́но и҆мѣ́ти ᲂу҆свое́нїе веще́й, и҆̀хже ѿбѣжѐ. Пло́дъ же, добродѣ́телей стѧжа́нїе, и҆ бг҃отворѧ́щаѧ любо́вь, и҆ непресѣца́емое ѿ си́хъ весе́лїе. Пло́дъ бо глаго́летъ а҆по́столъ, дꙋхо́вный є҆́сть любы̀, ра́дость, ми́ръ, и҆ прѡ́чаѧ.<footnote lang="cu">Гала́т. гл. є҃, ст. к҃в.</footnote> Оу҆дале́нїе ѿ мі́ра, ко хрⷭ҇тꙋ̀ прибѣ́жище да́рꙋетъ. Мі́ръ же глаго́лю, любле́нїе чꙋ́вственныхъ веще́й и҆ пло́ти. Ѿчꙋждава́ѧйсѧ ѿ си́хъ въ позна́нїи и҆́стины, ᲂу҆своѧ́етсѧ хрⷭ҇тꙋ̀, стѧжава́ѧ любо́вь є҆гѡ̀, є҆ѧ́же ра́ди ѿри́нꙋвъ всѧ̑ мі́ра сегѡ̀, кꙋпи́лъ є҆́сть многоцѣ́нный би́серъ хрⷭ҇та̀. Ѡ҆бле́клсѧ є҆сѝ во хрⷭ҇та̀ сп҃си́тельнымъ креще́нїемъ: ѿве́рглъ є҆сѝ скве́рнꙋ бж҃е́ственною ба́нею: прїѧ́лъ є҆сѝ свѣ́тлость дꙋхо́вныѧ благода́ти и҆ благоро́дство созда́нїѧ. Но что̀ бы́сть; па́че же, что̀ пострада̀ человѣ́къ ѿ безсовѣ́тїѧ: любле́нїемъ мі́ра и҆змѣни́лъ є҆́сть бж҃е́ствєннаѧ начерта̑нїѧ: сострада́нїемъ къ пло́ти непотре́бнымъ содѣ́ла ѡ҆́бразъ: мра́къ встра́ственныхъ помыслѡ́въ помрачѝ зерца́ло дꙋшѝ, и҆́мже ꙗ҆влѧ́етсѧ внꙋ́трь мы́сленное со́лнце хрⷭ҇то́съ. Ты̀ стра́хꙋ бж҃їю дꙋ́шꙋ пригвозди́лъ є҆сѝ. Позна́лъ є҆сѝ помраче́нїе мїрска́гѡ нестрое́нїѧ. Оу҆разꙋмѣ́лъ є҆сѝ ѿ мо́лвъ собира́емое во ᲂу҆мѣ̀ расточе́нїе. Оу҆ви́дѣлъ є҆сѝ ѿ многомѧте́жнагѡ житїѧ̀ срѣта́ющее люде́й сꙋ́етное попече́нїе. Оу҆ѧзви́лсѧ є҆сѝ <anchor type="page" number="339"/> стрѣло́ю раче́нїѧ безмо́лвїѧ. Взыска́лъ є҆сѝ ми́ра по́мыслѡвъ. Наꙋчи́лсѧ бо є҆сѝ семꙋ̀: взыщѝ ми́ра, и҆ поженѝ и҆̀:<footnote lang="cu">Ѱал. л҃г, ст. є҃і.</footnote> Вожделѣ́лъ є҆сѝ та́мошнѧгѡ поко́ѧ, поне́же слы́шалъ є҆сѝ: ѡ҆брати́сѧ дꙋшѐ моѧ̀ въ поко́й тво́й.<footnote lang="cu">Ѱал. рд҃і, ст. ѕ҃.</footnote> Си́хъ ᲂу҆́бѡ ра́ди и҆ воспомѧнꙋ́лъ є҆сѝ благоро́дство, є҆́же прїѧ́лъ є҆сѝ въ креще́нїи по благода́ти, ѿве́рглъ же є҆сѝ по произволе́нїю страстьмѝ въ мі́рѣ, воззва́ти про́чее ти́мъ произволе́нїемъ, є҆́же и҆ въ дѣ́ло и҆зве́лъ є҆сѝ, прише́дъ во свѧще́нное ᲂу҆чи́лище, и҆ ѡ҆бо́лксѧ въ честна̑ѧ ѡ҆дѣѧ̑нїѧ покаѧ́нїѧ, да́же до сме́рти въ монастырѣ̀ пребыва́ти благодꙋ́шнѣ ѡ҆бѣща́вый. Вторы́й ᲂу҆жѐ ко бг҃ꙋ завѣ́тъ сотвори́лъ є҆сѝ. Пе́рвый, входѧ̀ въ настоѧ́щее житїѐ: вторы́й, спѣша̀ къ концꙋ̀ настоѧ́щагѡ житїѧ̀. Тогда̀ благоче́стїѧ ра́ди прїѧ́тъ хрⷭ҇то́мъ бы́лъ є҆сѝ, ны́нѣ присовокꙋпи́лсѧ є҆сѝ хрⷭ҇тꙋ̀ покаѧ́нїемъ. Та́мѡ благода́ть ѡ҆брѣ́лъ є҆сѝ, здѣ̀ до́лгъ и҆сповѣ́далъ є҆сѝ. Тогда̀ младе́нецъ сы́й, да́нное тѝ досто́инство не ѡ҆щꙋти́лъ є҆сѝ, а҆́ще и҆ по́слѣжде возра́стши, вели́чество сегѡ̀ да́ра позна́лъ є҆сѝ, и҆ ᲂу҆здꙋ̀ на ᲂу҆стѣ́хъ но́сиши: ны́нѣ, въ соверше́ннѣ сы́й мꙋдрова́нїи, познава́еши си́лꙋ ѡ҆бѣ́та сегѡ̀. Ви́ждь, да не презрѣ́въ и҆ сїѐ ѡ҆бѣща́нїе, ꙗ҆́кѡ нѣ́кїй сосꙋ́дъ сокрꙋше́нный, всесоверше́ннѣ ѿве́рженъ бꙋ́деши во тьмꙋ̀ кромѣ́шнꙋю, и҆дѣ́же бꙋ́детъ пла́чь и҆ скре́жетъ зꙋбѡ́мъ. кромѣ́ бо пꙋтѝ покаѧ́нїѧ, нѣ́сть и҆ны́ѧ стезѝ возвраща́ющїѧ ко спасе́нїю. Оу҆слы́ши, что̀ дв҃дъ тебѣ̀ ѡ҆бѣщава́етъ: вы́шнѧго положи́лъ є҆сѝ прибѣ́жище твоѐ.<footnote lang="cu">Ѱал. ч҃, ст. ѳ҃.</footnote> И҆ а҆́ще тѣ́сный по хрⷭ҇тѣ̀ и҆збра́лъ є҆сѝ живо́тъ, то̀ не прїи́дꙋтъ къ тебѣ̀ ѕла̑ѧ, ѿ мїрска́гѡ житїѧ̀ прибы̑вшаѧ тебѣ̀. Не и҆́мать послѣ́довати тебѣ̀ и҆зволѧ́ющꙋ ка́ѧтисѧ, раче́нїе пѣ́нѧзей, наслажде́нїе, че́сть, ᲂу҆краше́нїе, неꙋдержа́нїе чꙋ́вствъ. Не пребꙋ́дꙋтъ законопрестꙋ̑пницы пред̾ тобо́ю,<footnote lang="cu">Ѱал. є҃, ст. ѕ҃.</footnote> парє́нїѧ мы́сли, плѣне́нїе ᲂу҆ма̀, ѡ҆слабле́нїе ча́стыхъ пѡ́мыслъ, и҆ и҆́но всѧ́кое во́льное ᲂу҆клоне́нїе и҆ смꙋще́нїе. Нижѐ срѧ́щетъ тѧ̀ любле́нїе роди́телей, бра́тїй, сро́дникѡвъ, дрꙋгѡ́въ и҆ сонра́вныхъ. Нижѐ присели́тсѧ къ тебѣ̀ безвре́менное и҆ неполе́зное <anchor type="page" number="340"/> съ си́ми срѣ́тенїе и҆ бесѣ́дованїе. А҆́ще возлю́биши ѿ си́хъ ѿрече́нїе тѣ́ломъ и҆ дꙋше́ю: то̀ ра́на болѣ́зни не прибли́житсѧ къ дꙋшѝ твое́й, и҆ печа́ли стрѣла̀ не ᲂу҆ѧзви́тъ се́рдце твоѐ, нижѐ ѡ҆печа́литъ лицѐ твоѐ. Всла́ственный бо ѻ҆бы́чай ѡ҆ставлѧ́ющїи и҆ ко всѣ̑мъ речє́ннымъ пристра́стїе ѿри́нꙋвшїи, ѻ҆стротꙋ̀ печа́ли притꙋплѧ́ютъ. Хрⷭ҇то́съ бо въ подвиза́ющейсѧ дꙋшѣ̀ ꙗ҆влѧ́етсѧ, и҆ ра́дость неизглаго́ланнꙋю подае́тъ се́рдцꙋ, и҆ дꙋхо́внꙋю ра́дость ничто́же и҆з̾ сла́дкихъ, и҆лѝ лю́тыхъ веще́й мі́ра, взима́ти когда̀ мо́жетъ. Размышлє́нїѧ бо блага̑ѧ, и҆ па́мѧтѡванїѧ спаси́тєльныѧ, и҆ разꙋмѣва̑нїѧ бж҃е́ствєннаѧ, и҆ словеса̀ премꙋ́дрости слꙋжа́ще подви́жникꙋ, сохранѧ́ютъ є҆го̀ во всѣ́хъ пꙋте́хъ дѣ́лъ є҆гѡ̀, ꙗ҆̀же по бз҃ѣ. Тѣ́мже и҆ настꙋпа́етъ на всѧ́кꙋю безслове́снꙋю по́хоть, и҆ проде́рзливꙋю ꙗ҆́рость, ꙗ҆́кѡ на а҆́спїда и҆ васїлі́ска, и҆ попира́етъ гнѣ́въ ꙗ҆́кѡ льва̀, и҆ сла́сть ꙗ҆́кѡ ѕмі́ѧ.</p>
<p>Вина́ же сегѡ̀, ꙗ҆́кѡ всю̀ свою̀ наде́ждꙋ ѿ человѣ̑къ и҆ рече́нныхъ веще́й ѿложи́въ, къ бг҃ꙋ ѡ҆брати́лъ ю҆̀ є҆́сть, и҆ ра́зꙋмомъ бж҃їимъ и҆з̾ѡби́лꙋетъ, и҆ бг҃а при́снѡ ᲂу҆́мнѣ на по́мощь свою̀ призыва́етъ. Ꙗ҆́кѡ на мѧ̀, глаго́летъ гдⷭ҇ь, ᲂу҆пова̀, и҆ и҆зба́влю и҆̀, покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко мнѣ̀, и҆ ᲂу҆слы́шꙋ є҆го̀: и҆ не то́чїю ѿ ѡ҆скорблѧ́ющихъ и҆зба́влю, но и҆ просла́влю є҆го̀.<footnote lang="cu">Ѱал. ч҃, ст. д҃і и҆ є҃і.</footnote> Зри́ши ли подвиза́ющихсѧ по бз҃ѣ по́двиги, и҆ ꙗ҆̀же ѿвсю́дꙋ пѡ́чести; Потщи́сѧ ᲂу҆̀бо зва́нїе сїѐ сотвори́ти дѣѧ́нїемъ. И҆ ꙗ҆́коже ᲂу҆едини́лсѧ є҆сѝ тѣ́ломъ, ѿверга́ѧ и҆ веще́й разꙋмѣ̑нїѧ, премѣни́лъ є҆сѝ ѻ҆де́ждꙋ: то̀ и҆ стра́нна сотворѝ себѐ, и҆ слове́съ ѿве́ржисѧ, и҆ по родствꙋ̀ сро́дникѡвъ. А҆́ще бо не преста́неши ѿ ѻ҆́крестъ скита́нїѧ внѣ́шнихъ, то̀ не возста́неши на внꙋ́трь подсѣда́ющихъ. А҆́ще не побѣди́ши ꙗ҆́вѣ ра́тꙋющихъ, то не сокрꙋши́ши неѧ́вныхъ навѣ́тникѡвъ. Є҆гда́ же внѣ̑шнїѧ молвы̑ ᲂу҆праздни́ши, и҆ внꙋ́трєннїѧ по́мыслы ѡ҆ста́виши, воздви́жетсѧ тогда̀ ᲂу҆́мъ въ дѣ́лѣхъ и҆ словесѣ́хъ дꙋ́ха. И҆ вмѣ́стѡ ѡ҆браще́нїѧ со сро́дники и҆ дрꙋ́ги, соверша́еши ѡ҆́бразы добродѣ́телей: и҆ вмѣ́стѡ сꙋ́етныхъ <anchor type="page" number="341"/> слове́съ ражда́ющихсѧ ѿ мїрскі́ѧ бесѣ́ды, просвѣща́етъ и҆ вразꙋмлѧ́етъ дꙋ́шꙋ ꙗ҆вле́нїе бж҃е́ственныхъ слове́съ, въ мы́сли дви́жимыхъ. Разрѣше́нїе чꙋ́вствъ, ᲂу҆́зы быва́ютъ дꙋшѣ̀: а҆ ᲂу҆́зы чꙋ́вствъ, свобо́дꙋ да́рꙋютъ дꙋшѣ̀. Со́лнца за́падъ, но́щь твори́тъ: и҆ хрⷭ҇тꙋ̀ ѿ дꙋшѝ ѿходѧ́щꙋ, ѡ҆б̾е́млетъ ѻ҆́нꙋю страсте́й помраче́нїе, и҆ мы́сленнїи ѕвѣ́ри расте́рзываютъ ю҆̀. Возсїѧ̀ чꙋ́вственное со́лнце, и҆ ѕвѣ́ри собира́ютсѧ въ пещє́ры своѧ̑. Возсїѧва́етъ и҆ хрⷭ҇то́съ на тве́рди молѧ́щїѧсѧ мы́сли, и҆ всѧ́кїй мі́ра сегѡ̀ ѻ҆бы́чай ѿхо́дитъ, и҆ любле́нїе пло́ти прехо́дитъ, и҆ ᲂу҆́мъ и҆схо́дитъ на дѣ́ло своѐ, си́рѣчь на поꙋче́нїе бж҃е́ственно до ве́чера, не вре́меннымъ разстоѧ́нїемъ ѡ҆предѣлѧ́ѧ дѣ́ланїе дꙋхо́внагѡ зако́на, и҆ въ мѣ́рꙋ сїѐ творѧ̀: но и҆ до́ндеже настоѧ́щꙋю жи́знь коне́цъ пости́гши, и҆схо́дъ дꙋшѝ ѿ тѣ́ла содѣ́лаетъ. Є҆́же ᲂу҆́бѡ ꙗ҆влѧ́ѧ и҆ проро́къ глаго́летъ: ко́ль возлюби́хъ зако́нъ тво́й гдⷭ҇и, ве́сь де́нь поꙋче́нїе моѐ є҆́сть,<footnote lang="cu">Ѱал. ри҃і, ст. ч҃з.</footnote> де́нь нарица́ѧ всетече́нїе настоѧ́щїѧ жи́зни коегѡ́ждо. Воздержи́сѧ ᲂу҆́бѡ ѿ внѣ́шнихъ бесѣ́дъ, и҆ подви́гнисѧ на внꙋ́трєннїѧ по́мыслы, до́ндеже ѡ҆брѧ́щеши мѣ́сто чи́стыѧ моли́твы, и҆ до́мъ, въ не́мже хрⷭ҇то́съ живе́тъ, просвѣща́ѧй и҆ ᲂу҆слажда́ѧй тѧ̀ позна́нїемъ и҆ посѣще́нїемъ свои́мъ, и҆ сотвори́тъ скѡ́рби, ꙗ҆̀же за него̀, мнѣ́ти ра́дость, мїрскі́ѧ же сла̑сти, ꙗ҆́коже нѣ́кїй пелы́нь, не прїима́ти. Вѣ́тры воздвига́ютъ во́лны мѡрскі́ѧ, и҆ а҆́ще не преста́нꙋтъ вѣ́тры, не ᲂу҆тиха́ютъ во́лны, и҆ не ᲂу҆кроща́етсѧ мо́ре, и҆ дꙋ́си лꙋка́вствїѧ въ дꙋшѝ неради́вагѡ воздвига́ютъ па́мѧть роди́телей, бра́тїй, сро́дникѡвъ, дрꙋгѡ́въ, пирова́нїй, торже́ствъ, позо́рищъ, и҆ и҆ны́хъ всѣ́хъ сла́сти мечта́нїй: и҆ собесѣ́дованїе под̾ꙋща́ютъ твори́ти зрѣ́нїемъ, и҆ ѧ҆зы́комъ, и҆ тѣ́ломъ, да сꙋ́етнѣ и҆знꙋрѧ́етсѧ и҆ настоѧ́щее вре́мѧ, и҆ послѣ́дꙋющее, внегда́ же є҆ди́нъ пребыва́еши внꙋ́трь ке́ллїи, и҆ждива́етсѧ въ па́мѧтехъ ви́дѣнныхъ и҆ глаго́ланныхъ веще́й. И҆ та́кѡ житїѐ мона́ха безполе́зно быва́етъ, занѐ такові́и на мїрска̑ѧ дѣ̑ланїѧ па̑мѧти своѧ̑ и҆зваѧ́ютъ мы̑сли, ꙗ҆́коже но́зѣ человѣ́ка на снѣ́зѣ ходѧ́ща своѧ̑ слѣды̀. А҆́ще <anchor type="page" number="342"/> бра́шно ѕвѣрє́мъ подае́мъ, когда̀ ѻ҆́ныхъ ᲂу҆мори́мъ: и҆ а҆́ще въ дѣ́лѣхъ и҆ въ по́мыслѣхъ безслове́сномꙋ дрꙋ́жествꙋ и҆ ѻ҆бы́чаю при́снѡ поꙋча́емсѧ, когда̀ ᲂу҆мертви́мъ пло́ти мꙋдрова́нїе; когда̀ житїе́мъ по хрⷭ҇тѣ̀, и҆́мже ѡ҆бѣща́хомсѧ, поживе́мъ; ѡ҆́бразъ но́гъ на снѣ́зѣ, и҆лѝ возсїѧ́вшꙋ со́лнцꙋ разрꙋша́етсѧ, и҆лѝ разсѣ́дшейсѧ водѣ̀ и҆счеза́етъ. И҆ па̑мѧти состоѧ́щыѧ въ мы́сли и҆з̾ сластолюби́выѧ скло́нности и҆ дѣѧ́нїй, ѿ возсїѧва́ющагѡ въ се́рдцѣ моли́твою хрⷭ҇та̀, и҆ благоꙋми́льнагѡ дождѧ̀ сле́зъ, ᲂу҆ничтожа́ютсѧ. Не по ра́зꙋмꙋ ᲂу҆́бѡ творѧ́й мона́хъ, когда̀ и҆згла́дитъ предпрїѧ̑тїѧ въ мы́сли; Соверша́етсѧ дѣѧ́нїе добродѣ́телей въ тѣ́лѣ, а҆́ще ѡ҆ста́виши мі́ра сегѡ̀ ѻ҆бы́чай. Ѡ҆бразꙋ́ютсѧ па̑мѧти благі̑ѧ, и҆ любопребыва́ютъ въ дꙋшѝ бж҃е́ствєннаѧ словеса̀, а҆́ще ча́стыми моли́твами съ горѧ́чимъ ᲂу҆миле́нїемъ, соверша́емыми въ мы́сли, па̑мѧти пе́рвѣйшихъ дѣѧ́нїй и҆згла́диши. Просвѣще́нїе бо па́мѧти бж҃їѧ съ вѣ́рою и҆ сокрꙋше́нїе се́рдца, а҆́ки бри́тва, лꙋка̑выѧ и҆зглажда́ютъ па̑мѧти. Подража́й премꙋ́дрости пче́лъ: ѻ҆ни́ бо вѣ́дꙋще ро́й ѻ҆́съ, ѻ҆́крестъ и҆́хъ лета́нїе творѧ́щихъ внꙋ́трь ᲂу҆́лїѧ пребыва́ютъ, и҆ вре́да ѿ навѣ́тникѡвъ си́хъ и҆збѣга́ютъ. Ѻ҆́сы разꙋмѣва́й бы́ти собесѣ́дѡванїѧ мїрска̑ѧ, си́хъ бѣ́гаѧ мно́гимъ тща́нїемъ, пребыва́й въ ке́ллїи монасты́рстѣй. И҆ ѿсю́дꙋ покꙋша́йсѧ па́ки входи́ти во внꙋ́треннѣйшее дꙋшѝ стра́жбище, є҆́же до́мъ хрⷭ҇то́въ є҆́сть, въ не́мже ми́ръ и҆ ра́дость, и҆ тишина̀ и҆звѣ́стнѡ зри́тсѧ, мы́сленномꙋ со́лнцꙋ хрⷭ҇тꙋ̀ да́ры сїѧ̑, ꙗ҆́кѡ нѣ̑кїѧ лꙋчѝ ѿ себѐ и҆спꙋща́ющꙋ, и҆ ꙗ҆́кѡ нѣ́кꙋю мздꙋ̀ подаю́щꙋ, прїе́млющей є҆гѡ̀ дꙋшѝ съ вѣ́рою и҆ добротолю́бїемъ. Сѣдѧ̀ ᲂу҆̀бо въ ке́ллїи, па́мѧтꙋй бг҃а, возводѧ̀ ᲂу҆́мъ ѿ всѣ́хъ, и҆ ко бг҃ꙋ невѣща́тельнѣ приверга́ѧ, всѐ расположе́нїе се́рдца пред̾ ни́мъ и҆злива́й, и҆ любо́вїю къ немꙋ̀ прилѣплѧ́йсѧ. Па́мѧть бо бг҃а, видѣ́нїе бг҃а є҆́сть, влекꙋ́щагѡ зрѣ́нїе и҆ жела́нїе ᲂу҆ма̀ къ себѣ̀, и҆ свѣ́томъ ѿ себѐ ѡ҆зарѧ́ющагѡ ѻ҆́ной. Ѡ҆браща́ѧсѧ бо ᲂу҆́мъ ко бг҃ꙋ, внегда̀ престава́ти всѣ̑мъ видотвѡ́рнымъ сꙋ́щымъ мы́слемъ, зри́тъ безви́днѣ, и҆ превосходѧ́щимъ невѣ́дѣнїемъ непристꙋ́пныѧ ра́ди ѻ҆́ныѧ сла́вы, воззрѣ́нїе своѐ просвѣща́етъ. И҆ не познава́ѧ за непостижи́мость <anchor type="page" number="343"/> ви́димагѡ, познава́етъ и҆́стины ра́ди сво́йственнѣ сꙋ́щаго, и҆ є҆ди́наго могꙋ́щаго превы́ше бы́ти: и҆ бога́тствомъ и҆сточа́ющїѧсѧ ѿѻнꙋ́дꙋ бла́гости пита́ѧ своѐ раче́нїе, и҆ своѐ быстроꙋ́мїе и҆звѣствꙋ́ѧ, сподоблѧ́етсѧ непреста́ннагѡ и҆ блаже́ннагѡ поко́ѧ. Сїѧ̑ ᲂу҆́бѡ сꙋ́ть зна́мєнїѧ рачи́тельныѧ па́мѧти. Моли́тва же є҆́сть бесѣ́да мы́сли ко гдⷭ҇ꙋ, соверша́ющаѧ глаго́лы моле́нїѧ съ соверше́ннымъ ᲂу҆ма̀ ко бг҃ꙋ взира́нїемъ. Мы́сли бо ча́стѣ глаго́лющей и҆́мѧ гдⷭ҇не, и҆ ᲂу҆мꙋ̀ ꙗ҆́снѣ внима́ющꙋ призыва́нїю бж҃е́ственнагѡ и҆́мене, ра́зꙋма бж҃їѧ свѣ́тъ а҆́ки ѻ҆́блакъ свѣ́телъ всю̀ ѡ҆сѣнѧ́етъ дꙋ́шꙋ. Послѣ́дꙋетъ же прилѣ́жнѣй па́мѧти бг҃а, любы̀ и҆ ра́дость. Помѧнꙋ́хъ бо, глаго́летъ проро́къ дв҃дъ, бг҃а, и҆ возвесели́хсѧ.<footnote lang="cu">Ѱал. ѻ҃ѕ, ст. д҃.</footnote> Чи́стѣй же моли́твѣ, ра́зꙋмъ и҆ ᲂу҆миле́нїе. Во́ньже бо а҆́ще де́нь, глаго́летъ то́йже, призовꙋ̀ тѧ̀: сѐ позна́хъ, ꙗ҆́кѡ бг҃ъ мо́й є҆сѝ ты̀.<footnote lang="cu">Ѱал. н҃є, ст. і҃.</footnote> И҆ па́ки: же́ртва бг҃ꙋ дꙋ́хъ сокрꙋше́нъ.<footnote lang="cu">Ѱал. н҃, ст. ѳ҃і.</footnote> Оу҆мꙋ́ бо и҆ мы́сли предстоѧ́щымъ бг҃ови дѣ́йственнымъ взира́нїемъ и҆ горѧ́чимъ моле́нїемъ, послѣ́дꙋетъ и҆ дꙋше́вное ᲂу҆миле́нїе. Оу҆мꙋ́ же, и҆ сло́вꙋ, и҆ дꙋ́хꙋ припа́дающымъ бг҃ови, ѻ҆́вомꙋ ᲂу҆́бѡ внима́нїемъ, ѻ҆́вомꙋ же призыва́нїемъ, ѻ҆́вомꙋ же ᲂу҆миле́нїемъ, и҆ любо́вїю ве́сь внꙋ́треннїй человѣ́къ слꙋ́житъ гдⷭ҇ви: возлю́биши бо, глаго́летъ воплоще́ннаѧ и҆́стина, гдⷭ҇а бг҃а твоего̀ ѿ всегѡ̀ се́рдца твоегѡ̀.<footnote lang="cu">Лꙋкѝ гл. і҃, ст. к҃з.</footnote> Ѻ҆ба́че вѣ́дѣти тебѣ̀ и҆ сїѐ хощꙋ̀: да не ка́кѡ мнѧ̀ моли́тисѧ, дале́че ѿ моли́твы хо́диши, и҆ трꙋди́шисѧ без̾ прїѡбрѣ́тенїѧ, и҆ вотщѐ тече́ши. Є҆́же во ᲂу҆́стнѣмъ ѱалмопѣ́нїи соверша́етсѧ, ᲂу҆́мъ же и҆́ндѣ но́ситсѧ, раздѣлѧ́ѧсѧ во стра̑сти и҆ вє́щи, ꙗ҆́кѡ ѿ сеѧ̀ вины̀ поврежда́тисѧ и҆ ра́зꙋмꙋ ѱалмопѣ́нїѧ: сїѐ быва́етъ и҆ въ мы́сли. Мно́жицею бо є҆́й глаго́лющей словеса̀ моли́твы, ᲂу҆́мъ не сопꙋ́тствꙋетъ, ко бг҃ꙋ не взира́етъ, къ немꙋ́же и҆ моли́твою бесѣ́да быва́етъ, но ᲂу҆клонѧ́етсѧ ѻ҆́тай ѿ мы́слей нѣ́кїихъ. И҆ мы́сль ᲂу҆́бѡ глаго́летъ ѻ҆бы́чнѣ словеса̀, ᲂу҆́мъ же ра́зꙋма бж҃їѧ ѿбѣга́етъ. Тѣ́мже ꙗ҆влѧ́етсѧ тогда̀ дꙋша̀ и҆ неꙋразꙋмѣва́ема и҆ неꙋстро́ена, ꙗ҆́кѡ ᲂу҆мꙋ̀ расточа́ющꙋсѧ въ нѣ̑каѧ <anchor type="page" number="342"/> мечта̑нїѧ, и҆ парѧ́щꙋ и҆лѝ къ тѣ̑мъ, и҆́миже быва́етъ крадо́мъ, и҆лѝ къ тѣ̑мъ, ꙗ҆̀же хо́щетъ. Моли́твенномꙋ бо ра́зꙋмꙋ не присꙋ́тствꙋющꙋ, нижѐ молѧ́щемꙋсѧ предстоѧ́щꙋ, побꙋжда́ющемꙋ моли́тисѧ, ка́кѡ ᲂу҆слади́тсѧ дꙋша̀; ка́кѡ се́рдце возвесели́тсѧ притворѧ́ющеесѧ моли́тисѧ, а҆ не и҆́стиннꙋ моли́твꙋ стѧжава́ющее; возвесели́тсѧ се́рдце и҆́щꙋщихъ гдⷭ҇а. И҆́щетъ же гдⷭ҇а, и҆́же все́ю мы́слїю и҆ ᲂу҆се́рдїемъ горѧ́чимъ ко бг҃ꙋ припа́даѧй, и҆ всѧ́къ ра́зꙋмъ мі́ра сегѡ̀ ѿража́ѧй, ра́ди ра́зꙋма бж҃їѧ и҆ любвѐ, и҆сточа́ющихсѧ ѿ ча́стыѧ и҆ чи́стыѧ моли́твы. А҆́зъ же, ра́ди и҆з̾ѧсне́нїѧ разсмотри́тельства во ᲂу҆мѣ̀ бж҃е́ственныѧ па́мѧти, и҆ досто́инства въ мы́сли чи́стыѧ моли́твы, во ѡ҆́бразъ предлага́ю тѣле́сное ѻ҆́ко и҆ ѧ҆зы́къ: є҆́же бо є҆́сть зѣ́ница ѻ҆чесѝ, и҆ ѧ҆зы́кꙋ произноше́нїе сло́ва, сїѐ є҆́сть ᲂу҆мꙋ̀ па́мѧть, и҆ мы́сли моли́тва. Ꙗ҆́коже бо ѻ҆́ко зри́тельнымъ чꙋ́вствомъ є҆́мшисѧ за предлежа́щее ви́димое, ни є҆ди́нагѡ гла́са не твори́тъ, но и҆скꙋ́сомъ зрѣ́нїѧ прїе́млетъ позна́нїе ви́димагѡ: та́кѡ и҆ ᲂу҆́мъ, па́мѧтїю рачи́тельнѣ къ бг҃ꙋ пред̾идꙋ́щїй, прилѣпле́нїемъ горѧча́йшїѧ любвѝ и҆ молча́нїемъ простѣ́йшагѡ разꙋмѣ́нїѧ, ѿ бж҃е́ственнагѡ ѡ҆зарѧ́етсѧ ѡ҆сїѧ́нїѧ, прїе́млетъ ѡ҆брꙋче́нїе бꙋ́дꙋщїѧ свѣ́тлости. И҆ ꙗ҆́коже па́ки ѧ҆зы́къ произносѧ̀ глаго́лы сло́ва, ꙗ҆влѧ́етъ слы́шащемꙋ неѧ́внꙋю во́лю ᲂу҆ма̀: та́кѡ и҆ мы́сль краткослѡ́жныѧ глаго́лы моли́твы ча́стѣ и҆ те́плѣ глаго́лющи, ѿкрыва́етъ проше́нїе дꙋшѝ всѧ̑ вѣ́дꙋщемꙋ бг҃ꙋ: и҆ моли́твеннымъ присѣдѣ́нїемъ, и҆ пребыва́тельнымъ се́рдца сокрꙋше́нїемъ, бога́тое спасе́нїе внꙋ́трь прїе́млетъ, и҆ сокрꙋше́нїе то ѿверза́етъ ᲂу҆тро́бꙋ милосе́рдагѡ бг҃а. Се́рдце бо, глаго́летъ, сокрꙋше́нно и҆ смире́нно бг҃ъ не ᲂу҆ничижи́тъ.<footnote lang="cu">Ѱал. н҃, ст. ѕ҃і.</footnote> Наꙋ́читъ тѧ̀ чи́стѣй моли́твѣ, и҆ є҆́же соверша́етсѧ пред̾ царе́мъ земны́мъ: є҆гда́ бо къ царю̀ пристꙋ́пиши, то̀ и҆ тѣ́ломъ предстои́ши, и҆ ѧ҆зы́комъ мо́лишисѧ, и҆ ѻ҆́комъ къ немꙋ̀ взира́еши, и҆ та́кѡ ца́рскꙋю прїѧ́знь къ себѣ̀ привлека́еши. Сїѐ и҆ ты̀ соверша́й, и҆ въ собра́нїи церко́внѣмъ, и҆ во ᲂу҆едине́нїи келе́йнѣмъ. Собира́ѧсѧ бо ѡ҆ гдⷭ҇ѣ <anchor type="page" number="345"/> съ бра́тїею, ꙗ҆́коже тѣ́ломъ предстоѧ́нїе твори́ши, и҆ ѧ҆зы́комъ ѱалмопѣ́нїе є҆мꙋ̀ прино́сиши: та́кѡ и҆мѣ́й и҆ ᲂу҆́мъ внима́ющъ словесє́мъ, и҆ бг҃ови, и҆ вѣ́дꙋщъ, комꙋ̀ бесѣ́дꙋетъ и҆ мо́литсѧ. Крѣ́пцѣ и҆ чи́стѣ мы́сли въ моли́твѣ пребыва́ющей, сподоблѧ́етсѧ се́рдце ра́дости неѿе́млемы и҆ ми́ра неизглаго́ланна. Наединѣ́ же па́ки въ ке́ллїи присѣдѧ̀, въ мы́сли моли́твы держи́сѧ, трезвѧ́щимсѧ ᲂу҆мо́мъ и҆ сокрꙋше́ннымъ дꙋ́хомъ: и҆ видѣ́нїе ѡ҆сѣни́тъ тѧ̀ трезвѣ́нїемъ, и҆ ра́зꙋмъ въ тѧ̀ всели́тсѧ моли́твою, и҆ премꙋ́дрость возлѧ́жетъ въ тебѣ̀ ᲂу҆миле́нїемъ, безслове́снꙋю сла́сть и҆згонѧ́ющи, и҆ бж҃е́ственнꙋю любо́вь вселѧ́ющи. Вѣ́рꙋй мѝ, и҆́стинꙋ глаго́лющемꙋ, а҆́ще во всѧ́комъ твое́мъ дѣ́ланїи неѿлꙋ́чнꙋ и҆мѣ́ти бꙋ́деши ѿ себѐ ма́терь до́брыхъ моли́твꙋ, то̀ не воздре́млетъ ѻ҆на̀, до́ндеже ᲂу҆ка́жетъ тѝ черто́гъ ѻ҆́ный, и҆ внꙋ́трь поведе́тъ тѧ̀, и҆ неизрече́нныѧ сла́вы и҆ весе́лїѧ и҆спо́лнитъ тѧ̀. Поне́же всѧ̑ препѧ̑тствїѧ ѿе́млющи, стезю̀ добродѣ́тели ᲂу҆глажда́етъ, и҆ ᲂу҆до́бнꙋ и҆́щꙋщемꙋ сотворѧ́етъ. Ви́ждь же ѡ҆́бразъ въ мы́сли мл҃твы. Бесѣ́да сїѧ̀ ᲂу҆бива́етъ встра́ствєнныѧ по́мыслы. Смотре́нїе сїѐ ᲂу҆ма̀ ко бг҃ꙋ прогонѧ́етъ помышлє́нїѧ мі́ра сегѡ̀. Оу҆миле́нїе сїѐ дꙋшѝ ѿгонѧ́етъ любле́нїе пло́ти. И҆ мл҃тва сїѧ̀, ѿ є҆́же глаго́лати немо́лчнѣ бж҃е́ственное и҆́мѧ, зри́тсѧ согла́сїемъ и҆ соедине́нїемъ бы́ти ᲂу҆ма̀, и҆ сло́ва, и҆ дꙋшѝ. И҆дѣ́же бо, глаго́летъ хрⷭ҇то́съ, є҆ста̀ два̀, и҆лѝ трїѐ со́брани во и҆́мѧ моѐ, тꙋ̀ є҆́смь посредѣ̀ и҆́хъ.<footnote lang="cu">Матѳ. гл. и҃і, ст. к҃</footnote> Та́кѡ ᲂу҆́бѡ моли́тва сїѧ̀ дꙋшє́вныѧ си̑лы ѿ раздѣле́нїѧ страсте́й воззыва́ющи, и҆ къ дрꙋ́гъ дрꙋ́гꙋ, и҆ къ себѣ̀ трича́стнꙋю дꙋ́шꙋ свѧзꙋ́ющи, ᲂу҆своѧ́етъ въ трїе́хъ ѵ҆поста́сѣхъ є҆ди́номꙋ бг҃ꙋ. Пе́рвѣе бо чрез̾ ѡ҆́бразы добродѣ́телей, стꙋ́дъ грѣха̀ ѿ дꙋшѝ и҆згла́дивши: та́же добро́тꙋ бж҃е́ственныхъ начерта́нїй, сꙋ́щимъ въ себѣ̀ ст҃ы́мъ ра́зꙋмомъ возживонаписа́вши, представлѧ́етъ дꙋ́шꙋ бг҃ови: сїѧ́ же а҆́бїе познава́етъ творца̀ своего̀. Во́ньже бо, глаго́летъ, де́нь призовꙋ̀ тѧ̀, сѐ позна́хъ, ꙗ҆́кѡ бг҃ъ мо́й є҆сѝ ты̀.<footnote lang="cu">Ѱал. н҃є, ст. і҃.</footnote> И҆ познава́етсѧ ѿ негѡ̀: позна́ бо глаго́летъ, гдⷭ҇ь сꙋ́щыѧ своѧ̑.<footnote lang="cu">в҃ Тїм. гл. в҃, ст. ѳ҃і.</footnote> Позна́етъ чистоты̀ <anchor type="page" number="346"/> ра́ди ѡ҆́браза: всѧ́къ бо ѡ҆́бразъ къ первоѡбра́зїю и҆́мать ѿноше́нїе. Познава́етсѧ подо́бїѧ ра́ди, є҆́же по добродѣ́телемъ: и҆́миже и҆ позна́нїе и҆́мать бг҃а, и҆ ѿ бг҃а познава́етсѧ. Молѧ́йсѧ полꙋчи́ти ца́рскꙋю прїѧ́знь, трегꙋ́бъ ѡ҆́бразъ ᲂу҆потреблѧ́етъ: и҆лѝ гла́сы молѧ́сѧ, и҆лѝ молчѧ̀ предстои́тъ, и҆лѝ пред̾ нога́ми могꙋ́щагѡ помощѝ поверга́етъ себѐ. И҆ чи́стаѧ моли́тва, ᲂу҆́мъ, и҆ сло́во, и҆ дꙋ́хъ къ себѣ̀ совокꙋплѧ́ющи, сло́вомъ и҆́мѧ, ᲂу҆мо́мъ же къ бг҃ꙋ моли́момꙋ взира́етъ без̾ паре́нїѧ, дх҃омъ же ᲂу҆миле́нїе, смире́нїе и҆ любо́вь внꙋ́трь ꙗ҆влѧ́етъ. И҆ та́кѡ ᲂу҆молѧ́етъ безнача́льнꙋю трⷪ҇цꙋ, ѻ҆ц҃а̀, и҆ сн҃а, и҆ ст҃а́го дх҃а, є҆ди́наго бг҃а. Ꙗ҆́коже разли́чїе снѣ́дей возбꙋжда́етъ жела́нїе къ снѣде́нїю и҆́хъ, та́кѡ разли́чнїи ви́ды добродѣ́телей возбꙋжда́ютъ быстроꙋсе́рдїе ᲂу҆ма̀. Сегѡ̀ ра́ди ше́ствꙋѧ пꙋте́мъ мы́сленнымъ, чтѝ глаго́лы моли́твы, и҆ бесѣ́дꙋй гдⷭ҇ни при́снѡ вопїѧ̀ и҆ не ᲂу҆ныва́ѧ: ча́стѣ молѧ́сѧ, и҆ безстꙋ́дїю подража́й ѻ҆́ныѧ вдови́цы ᲂу҆моли́вшїѧ неꙋкроти́магѡ сꙋдїю̀. Тогда̀ дх҃омъ хо́диши, и҆ плотски̑мъ похотє́мъ не внима́еши, и҆ по́мыслы мїрски́ми ча́стость моли́твы не пресѣца́еши: но хра́мъ бж҃їй є҆сѝ, безмо́лвнѣ бг҃а воспѣва́ѧ. Та́кѡ въ мы́сли молѧ́сѧ, сподоблѧ́ешисѧ преходи́ти и҆ въ па́мѧть бж҃їю, и҆ входи́ти въ невхѡ́днаѧ ᲂу҆ма̀, и҆ взира́ти та́инственными видѣ́нїи неви́димаго, и҆ є҆ди́нственнѣ разꙋмѣва́тельными и҆ люби́тельными и҆злїѧ́нїи, є҆ди́нъ наединѣ̀ слꙋжѧ̀ є҆ди́номꙋ бг҃ꙋ. Є҆гда̀ ᲂу҆̀бо себѐ ᲂу҆ви́диши въ моли́твѣ ѡ҆слаблѧ́ющасѧ, возмѝ въ рꙋ́цѣ кни́гꙋ: и҆ чте́нїю внима́ѧ, ра́зꙋмъ внꙋ́трь прїе́мли, не мимоходи́тельнѣ словеса̀ преходѧ̀, но разсмотрѣва́ѧ сїѧ̑ разꙋ́мнѣ, и҆ ра́зꙋмъ сокро́виществꙋѧ. Та́же размышлѧ́й прочтє́ннаѧ, да ѿ разꙋмѣва́нїѧ сегѡ̀ ᲂу҆слажда́етсѧ мы́сль твоѧ̀, и҆ незабвє́нна пребыва́ютъ чтє́нїѧ: и҆ ѿ сеѧ̀ вины̀ привозжига́етсѧ горѧ́честь твоѧ̀ въ бж҃е́ственныхъ разꙋмѣ́нїихъ. Въ поꙋче́нїи бо мое́мъ, глаго́летъ ѱало́мникъ, разгори́тсѧ ѻ҆́гнь.<footnote lang="cu">Ѱал. л҃и, ст. д҃.</footnote> Ꙗ҆́коже бо бра́шно ᲂу҆слажда́етъ вкꙋ́съ, зꙋба́ми раздроблѧ́емо: та́кѡ и҆ бж҃е́ствєннаѧ словеса̀ въ <anchor type="page" number="347"/> дꙋшѝ ѡ҆браща́ющасѧ ᲂу҆тꙋчнѧ́ютъ мы́сль и҆ ᲂу҆веселѧ́ютъ. Ко́ль бо сладка̀, глаго́летъ порфѷроро́дный проро́къ, горта́ни моемꙋ̀ словеса̀ твоѧ̑.<footnote lang="cu">Ѱал. ри҃і, ст. р҃г.</footnote> Глаго́ли и҆з̾ ᲂу҆́стъ и҆ словеса̀ є҆ѵⷢ҇льскаѧ, и҆ блаже́нныхъ ѻ҆тє́цъ провѣща̑нїѧ, и҆ житїѧ̑ и҆́хъ и҆спытꙋ́й, да и҆́маши сїѧ̑ размышле́нїемъ въ но́щехъ: ꙗ҆́кѡ да мы́сль ѿ моли́твы ᲂу҆ны́вшꙋю, чте́нїемъ и҆ размышле́нїемъ бж҃е́ственныхъ слове́съ ѡ҆бновлѧ́еши, и҆ ᲂу҆се́рднѣйшꙋ на моли́твꙋ сотворѧ́еши. Ѱалмопѣ́нїе ᲂу҆сты̑ соверша́й: ѻ҆ба́че безмо́лвнымъ ѕѣлѡ̀ гла́сомъ, и҆ съ настоѧ́тельствомъ ᲂу҆ма̀, не терпѧ̀ ѡ҆ста́вити неразꙋмѣва́емо что̀ и҆з̾ глаго́лемыхъ: но а҆́ще когда̀ что̀ и҆збѣжи́тъ ѿ ᲂу҆ма̀, то̀ па́ки начнѝ ѻ҆́ный сті́хъ, є҆ли́жды ни слꙋча́етсѧ, до́ндеже ᲂу҆́мъ и҆мѣ́ти бꙋ́деши послѣ́дствꙋющь глаго́лємымъ. Мо́жетъ бо ᲂу҆́мъ и҆ ᲂу҆сты̑ пѣ́ти, и҆ бг҃а па́мѧтовати. И҆ сїѐ ᲂу҆разꙋмѣва́й ѿ є҆сте́ственнагѡ и҆скꙋ́са. Ꙗ҆́коже бо срѣта́ѧйсѧ съ нѣ́кимъ и҆ бесѣ́дꙋѧй, на сего̀ и҆ ѻ҆чи́ма вне́млетъ: та́кѡ и҆ ᲂу҆стна́ма поѧ́й, и҆ ко бг҃ꙋ па́мѧтїю взира́ти мо́жетъ. Колѣнопреклоне́нїй не ѡ҆ставлѧ́й: колѣнопреклоне́нїемъ бо ѡ҆бразꙋ́етсѧ паде́нїе грѣха̀, и҆з̾ѧвлѧ́ющее и҆сповѣ́данїе. А҆ ѿ востава́нїѧ ѡ҆зна́меновываетсѧ покаѧ́нїе, ѻ҆бѣ́тъ житїѧ̀, є҆́же по добродѣ́тели, предпоказꙋ́ющее. Ко́еждо же колѣнопреклоне́нїе да соверша́етсѧ со ᲂу҆́мнымъ хрⷭ҇та̀ призыва́нїемъ, да припа́даѧ дꙋше́ю и҆ тѣ́ломъ ко гдⷭ҇ꙋ дꙋ́шъ и҆ тѣле́съ, бг҃а ᲂу҆добопримирѧ́ема содѣ́лаеши. А҆́ще ли же и҆ дѣ́ло безмѧте́жное рꙋка́ма сотвори́ши съ моли́твою въ мы́сли, во є҆́же ѿража́ти со́нъ и҆ ᲂу҆ны́нїе: то̀ и҆ сїѐ мона́шескїй по́двигъ составлѧ́етъ. Всѧ́ бо ꙗ҆влє́ннаѧ дѣ̑ланїѧ, съ моли́твою соверша́ємаѧ, и҆з̾ѡщрѧ́ютъ ᲂу҆́мъ, ᲂу҆ны́нїе и҆згонѧ́ютъ, ю҆́ностнѣйшꙋ сотворѧ́ютъ дꙋ́шꙋ, и҆ быстрѣ́йшимъ и҆ горѧча́йшимъ ᲂу҆́мъ ко ᲂу҆пражне́нїю въ мы́сленномъ дѣ́ланїи творѧ́тъ. Оу҆да́рившꙋ би́лꙋ, и҆сходѝ и҆з̾ ке́ллїи, тѣле́сныма ѻ҆чи́ма зрѧ̀ на зе́млю, мы́сль же къ па́мѧти бж҃їей ᲂу҆стремлѧ́ѧ. Вше́дъ во хра́мъ и҆ ли́къ соисполнѧ́ѧ, нижѐ ѧ҆зы́комъ праздносло́ви съ сꙋ́щимъ близ̾ мона́хомъ, нижѐ ᲂу҆мо́мъ парѝ на сꙋ́єтствїѧ: <anchor type="page" number="348"/> но ѧ҆зы́къ є҆ди́нѣмъ ѱалмопѣ́нїемъ, мы́сль же моли́твою ᲂу҆твержда́й. Ѿпꙋ́скꙋ бы́вшꙋ, и҆дѝ въ ке́ллїю твою̀, и҆ ᲂу҆ста́вленное тебѣ̀ пра́вило начина́й. На трапе́зꙋ ше́дъ, не ѡ҆бсма́тривай ча́сти бра́тнїѧ, нижѐ раздѣлѧ́й дꙋ́шꙋ твою̀ недо́брыми подзира́ньми: но предлежа̑щаѧ пред̾ тобо́ю зрѧ̀, и҆ тѣ́хъ прикаса́ѧсѧ, тѣ́лꙋ дава́й пи́щꙋ, слꙋ́хꙋ же слы́шанїе чте́нїѧ, дꙋши́ же моли́твꙋ, да тѣ́ломъ и҆ дꙋ́хомъ пита́ѧсѧ, всесоверше́ннѣ восхва́лиши и҆сполнѧ́ющаго во благи́хъ жела́нїе твоѐ. Ѿѻнꙋ́дꙋ воста́въ, съ скро́мностью и҆ молча́нїемъ входѝ въ ке́ллїю твою̀, и҆ ꙗ҆́кѡ трꙋдолюби́ва пчела̀, со ᲂу҆се́рдїемъ творѝ добродѣ́тєли. Є҆гда̀ соверша́еши съ бра́тїею слꙋ́жбꙋ, то̀ рꙋ́цѣ да дѣ́лаютъ, ᲂу҆стнѣ̀ да молча́тъ, и҆ ᲂу҆́мъ да па́мѧтꙋетъ бг҃а: и҆ а҆́ще бы нѣ́когда кто̀ подви́гнꙋлсѧ праздносло́вити, ко пресѣче́нїю безчи́нїѧ, востаѧ̀ творѝ покло́нъ. По́мыслы ѿвраща́й, и҆ не попꙋща́й си̑мъ протека́ти се́рдце, и҆ въ не́мъ ᲂу҆коснѣва́ти. Косне́нїе бо встра́ственныхъ по́мыслѡвъ стра̑сти живи́тъ, ᲂу҆́мъ же ᲂу҆мерщвлѧ́етъ: но приража́ющыѧсѧ ѻ҆́ныѧ а҆́бїе ѿ первомы́слїѧ спѣшѝ стрѣло́ю моли́твы ᲂу҆бива́ти: а҆́ще ли же бы пребыва́ли ᲂу҆дарѧ́ти, и҆ мы́сль смꙋща́ти, и҆ ѻ҆вогда̀ ᲂу҆стꙋпа́юще, ѻ҆вогда́ же находѧ́ще, то̀ вѣ́ждь, ꙗ҆́кѡ ᲂу҆крѣплѧ́ємы сꙋ́ть ѿ предвари́вшїѧ во́ли. Сегѡ̀ ра́ди пра́вѡ и҆мꙋ́ще на дꙋ́шꙋ за побѣжде́нїе произволе́нїѧ, стꙋжа́ютъ и҆ смꙋща́ютъ ю҆̀: подоба́етъ ᲂу҆̀бо и҆з̾ѧвлѧ́ти ѻ҆́ныѧ и҆сповѣ́данїемъ, позо́рствꙋеми бо лꙋка́вїи по́мыслы, прогонѧ́еми быва́ютъ. Ꙗ҆́коже бо свѣ́тꙋ сїѧ́ющꙋ тьма̀ ᲂу҆стꙋпа́етъ, та́кѡ и҆ свѣ́тъ и҆́сповѣди потреблѧ́етъ по́мыслы страсте́й, ꙗ҆́кѡ и҆ сі́и тьма̀ сꙋ́ть: поне́же тщесла́вїе и҆ ѿра́да, въ ни́хже и҆мѣ́ѧхꙋ мѣ́сто по́мыслы, низврати́шасѧ ѿ сра́ма и҆сповѣ́данїѧ и҆ ѕлострада́нїѧ є҆пїтїмїѝ. Тѣ́мже и҆ мы́сль ѡ҆брѣта́юще свободи́вшꙋсѧ ᲂу҆жѐ ѿ страсте́й ча́стою и҆ благоꙋми́льною моли́твою, ᲂу҆бѣга́ютъ со сра́момъ. Є҆гда́ бо подви́жникъ покꙋша́етсѧ посѣца́ти моли́твою смꙋща́ющыѧ є҆го̀ по́мыслы, посѣца́етъ на ма́ло вре́мѧ, и҆ возбранѧ́етъ многомы́слїе и҆́хъ, ꙗ҆́коже борѧ́сѧ и҆ прѧ́сѧ, но не и҆збавлѧ́етсѧ во́все: поне́же вины̑ стꙋжа́ющихъ по́мыслѡвъ лю́битъ, поко́й пло́ти и҆ мїрско́е любоче́стїе, <anchor type="page" number="349"/> и҆́хже ра́ди и҆ къ и҆сповѣ́данїю не ᲂу҆стремлѧ́етсѧ. Тѣ́мже и҆ ми́ра не и҆́мать, занѐ вины̑, є҆́же ра́товати сꙋпоста́тѡмъ, содержи́тъ. Кто́ же содержа̀ чꙋ̑жды сосꙋ́ды, ѿ господе́й и҆́хъ не и҆стѧзꙋ́емъ быва́етъ въ си́хъ; Кто́ же и҆стѧзꙋ́емь, и҆ не ѡ҆ставлѧ́ѧ ѻ҆́ныѧ, ꙗ҆̀же соде́ржитъ ѕлѣ̀, и҆збавлѧ́етсѧ ѿ сопе́рникѡвъ свои́хъ; Є҆гда́ же подвиза́ющїйсѧ, па́мѧтїю бж҃їею возмо́гши возлю́битъ ᲂу҆ничиже́нїе и҆ ѡ҆ѕлобле́нїе пло́ти, и҆ непосты́днѣ сотвори́тъ и҆сповѣ́данїе по́мыслѡвъ: то а҆́бїе сꙋпоста́ты ѿхо́дѧтъ, мы́сль же свобо́дна сꙋ́щи, ча́стость моли́твы и҆ бж҃е́ственныхъ размышле́нїе непресѣца́емо и҆́мать. Всѧ́кое подозрѣ́нїе, дви́жимое въ се́рдцѣ на кого̀, ѿверга́й всесоверше́ннѣ, ꙗ҆́кѡ разорѧ́ющее любо́вь и҆ ми́ръ. Всѧ́кое же ѕлоключе́нїе, и҆звнѣꙋ́дꙋ находѧ́щее, до́блественнѣ прїе́мли, ꙗ҆́кѡ спаси́тельнагѡ терпѣ́нїѧ вино́вно быва́ющее, терпѣ́нїѧ ѻ҆би́тель и҆ поко́й да́рꙋющагѡ на небесѣ́хъ. Та́кѡ днѝ соверша́ѧ, съ благодꙋ́шїемъ поживе́ши въ настоѧ́щей жи́зни, веселѧ́сѧ блаже́нною наде́ждою, во и҆схо́дѣ же съ дерзнове́нїемъ ѿ здѣ́шнѧгѡ свѣ́та преста́вишисѧ, и҆ вмѣ́стѡ ᲂу҆покое́нїѧ, ꙗ҆̀же ᲂу҆гото́ва тѝ гдⷭ҇ь, мздꙋ̀ за здѣ̑шнїѧ трꙋды̀ воздаѧ̀ тебѣ̀, по́йдеши съ ни́мъ соца́рствовати. Є҆мꙋ́же подоба́етъ всѧ́каѧ сла́ва, че́сть и҆ поклоне́нїе, кꙋ́пнѡ со безнача́льнымъ є҆гѡ̀ ѻ҆ц҃е́мъ, и҆ всест҃ы́мъ, и҆ благи́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<p>Тогѡ́жде ѳеолі́пта фїладелфі́йскагѡ.</p>
<p>а҃. Оу҆́мъ, ᲂу҆далѧ́ѧсѧ внѣ́шнихъ и҆ собира́ѧсѧ во внꙋ́трєннѧѧ, возвраща́етсѧ къ себѣ̀, си́рѣчь соединѧ́етсѧ съ сꙋ́щимъ въ мы́сли є҆сте́ственнѣ свои́мъ сло́вомъ: и҆ чрез̾ сꙋ́щее съ ни́мъ сꙋще́ственнѣ сло́во совокꙋплѧ́етсѧ съ моли́твою: и҆ моли́твою восхо́дитъ въ ра́зꙋмъ бж҃їй со все́ю люби́тельною си́лою и҆ ᲂу҆се́рдїемъ. Тогда̀ по́хоть пло́ти погиба́етъ: и҆ всѧ́кое всла́ственное чꙋ́вство пра́здно быва́етъ, и҆ красоты̀ земны̑ѧ ꙗ҆влѧ́ютсѧ непрїѧ̑тны. Созади́ бо себѐ поло́жши дꙋша̀ всѧ̑ тѣлє́снаѧ, и҆ ꙗ҆̀же ѻ҆́крестъ тѣ́ла сꙋ́ть, <anchor type="page" number="350"/> хо́дитъ въ слѣ́дъ красоты̀ хрⷭ҇то́вы, томꙋ̀ послѣ́дꙋющи съ дѣ́лы честны́ми и҆ съ чистото́ю мы́сли, и҆ пою́щи: Приведꙋ́тсѧ цр҃ю̀ дѣ̑вы въ слѣ́дъ є҆гѡ̀,<footnote lang="cu">Ѱал. м҃д, ст. є҃і.</footnote> хрⷭ҇та̀ воѡбража́ющи и҆ предзрѧ́щи, и҆ глаго́лющи: предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть.<footnote lang="cu">Ѱал. є҃і, ст. и҃.</footnote> Ко хрⷭ҇тꙋ̀ любо́вїю прилѣплѧ́ющисѧ и҆ взыва́ющи: гдⷭ҇и, пред̾ тобо́ю всѐ жела́нїе моѐ.<footnote lang="cu">Ѱал. л҃з, ст. і҃.</footnote> На хрⷭ҇та̀ вы́нꙋ взира́ющи и҆ вопїю́щи: ѻ҆́чи моѝ вы́нꙋ ко гдⷭ҇ꙋ.<footnote lang="cu">Ѱал. к҃д, ст. є҃і.</footnote> Ко хрⷭ҇тꙋ̀ бесѣ́дꙋющи чи́стою моли́твою, и҆ ᲂу҆слажда́ѧ є҆го̀, веселѧ́щисѧ: Да ᲂу҆слади́тсѧ є҆мꙋ̀ бесѣ́да моѧ̀, а҆́зъ же возвеселю́сѧ ѡ҆ гдⷭ҇ѣ.<footnote lang="cu">Ѱал. р҃г, ст. л҃д.</footnote> Прїе́млѧ бо бг҃ъ бесѣ́дꙋ ѿ моли́твы, и҆ ꙗ҆́кѡ люби́мь, и҆ ꙗ҆́кѡ и҆менꙋ́емь, и҆ ꙗ҆́кѡ на по́мощь взыскꙋ́емь, молѧ́щейсѧ дꙋшѝ неизрече́ннꙋю да́рꙋетъ ра́дость. Помина́ѧ бо бг҃а бесѣ́дою моли́твы, ᲂу҆веселѧ́ема быва́етъ ѿ гдⷭ҇а: помѧнꙋ́хъ бо, глаго́летъ проро́къ дв҃дъ, бг҃а, и҆ возвесели́хсѧ.<footnote lang="cu">Ѱал. ѻ҃ѕ, ст. д҃.</footnote></p>
<p>в҃. Бѣ́гай чꙋ́вствъ, и҆ сотвори́ши недѣ́йственнꙋ чꙋ́вственныхъ сла́сть. Бѣ́гай и҆ мы́сленныхъ мечта́нїй сла́дкихъ, и҆ сотвори́ши недѣ́йственно сладостра́стїе помыслѡ́въ. Оу҆́мъ же безмечта́теленъ пребыва́ѧ, ꙗ҆́кѡ непрїе́млющъ, нижѐ ѿ ѡ҆бразѡ́въ сла́сти, нижѐ ѿ помыслѡ́въ по́хоти ѡ҆бразова́тисѧ и҆ ѡ҆знача́тисѧ, въ простотѣ̀ ѡ҆брѣта́етсѧ. И҆ бы́въ превы́ше всѣ́хъ чꙋ́вственныхъ и҆ мы́сленныхъ веще́й, возво́дитъ мы́сль къ бг҃ꙋ: ничто́же и҆́но, ра́звѣ то́чїю и҆́мѧ гдⷭ҇не ча́стою па́мѧтїю глꙋбо́цѣ и҆зглаша́ѧ, ꙗ҆́кѡ младе́нецъ ѻ҆тца̀ своего̀. Воззовꙋ́ бо, глаго́летъ, и҆́менемъ мои́мъ, гдⷭ҇ь пред̾ тобо́ю.<footnote lang="cu">И҆схо́д. гл. л҃г, ст. ѳ҃і.</footnote> И҆ ꙗ҆́коже а҆да́мъ, рꙋко́ю бж҃їею со́зданъ бы́въ ѿ пе́рсти, бы́сть въ дꙋ́шꙋ жи́вꙋ дꙋнове́нїемъ бж҃е́ственнымъ: та́кѡ и҆ ᲂу҆́мъ, добродѣ́тельми ѡ҆бразова́нъ бы́въ, ча́стымъ призыва́нїемъ ѿ чи́стыѧ мы́сли и҆ те́плагѡ ᲂу҆се́рдїѧ ѻ҆́тай пою́щымъ, бж҃е́ственнымъ и҆змѣне́нїемъ и҆змѣнѧ́етсѧ, ѡ҆животворѧ́емь и҆ бг҃отвори́мь, ѿ є҆́же познава́ти и҆ люби́ти бг҃а.</p>
<p>г҃. А҆́ще ѿстꙋ́пиши ѿ по́хоти земны́хъ веще́й ча́стою и҆ чи́стою моли́твою, и҆ вмѣ́стѡ сна̀ почі́еши ѿ всѧ́кїѧ мы́сли, ꙗ҆́же по бз҃ѣ, и҆ ᲂу҆тверди́шисѧ соверше́ннѣ во є҆ди́нѣй па́мѧти бж҃їей: <anchor type="page" number="351"/> то̀ сози́ждетсѧ въ тебѣ̀, а҆́ки и҆на́ѧ помо́щница, любы̀ бж҃їѧ. Ѿ моли́твы бо ᲂу҆се́рдное вопи́тїе и҆сточа́етъ бж҃е́ственнꙋю любо́вь, и҆ бж҃е́ственнаѧ любы̀ возбꙋжда́етъ ᲂу҆́мъ къ ꙗ҆вле́нїю сокрове́нныхъ. Тогда̀ ᲂу҆́мъ, съ любо́вїю совокꙋ́пленъ бы́въ, премꙋ́дрость плодопрїѡбрѣта́етъ и҆ премꙋ́дростїю неизречє́ннаѧ возвѣща́етъ. Бг҃ъ бо сло́во въ моли́твѣ вопи́тїемъ, по ᲂу҆се́рдїю и҆менꙋ́емь, взе́млетъ помышле́нїе ᲂу҆ма̀ ꙗ҆́коже ребро̀, и҆ да́рꙋетъ ра́зꙋмъ: и҆ вмѣ́стѡ є҆гѡ̀, и҆сполнѧ́ѧ благо́е расположе́нїе, да́рствꙋетъ добродѣ́тель: созида́етъ свѣтотворѧ́щꙋю любо́вь: и҆ приво́дитъ ко и҆зстꙋпи́вшемꙋ ᲂу҆мꙋ̀, и҆ спѧ́щꙋ и҆ почива́ющꙋ ѿ всѧ́кїѧ земны́ѧ по́хоти. Любы́ же, и҆́на ѡ҆брѣта́етсѧ помо́щница почи́вшагѡ ᲂу҆ма̀ ѿ безслове́снагѡ къ чꙋ́вствєннымъ веще́мъ пристра́стїѧ. Тѣ́мже и҆ возбꙋжда́етъ ᲂу҆́мъ ꙗ҆́кѡ чи́стый во глаго́лы премꙋ́дрости. Тогда̀ къ не́й зрѧ̀ ᲂу҆́мъ, и҆ ᲂу҆слажда́ѧсѧ, та̑йныѧ добродѣ́телей расположє́нїѧ, и҆ неви̑димыѧ дѣ̑йствїѧ ра́зꙋма и҆з̾ѧвлѧ́етъ протѧже́нїемъ слове́съ.</p>
<p>д҃. Ѿстꙋпѝ ѿ всѣ́хъ, ꙗ҆̀же по чꙋ́вствꙋ, и҆ ѡ҆ста́ви зако́нъ пло́ти, и҆ дꙋхо́вный зако́нъ напи́шетсѧ въ мы́сли твое́й. Ꙗ҆́коже бо дꙋ́хомъ ходѧ́й, по́хѡти плотскі̑ѧ не соверша́етъ,<footnote lang="cu">Гала́т. гл. є҃, ст. ѕ҃і.</footnote> по сло́вꙋ а҆пⷭ҇ла: та́кѡ и҆ ѿстꙋпа́ѧй ѿ чꙋ́вствъ и҆ чꙋ́вственныхъ веще́й, пло́ти си́рѣчь и҆ мі́ра, ко є҆́же дꙋ́хомъ ходи́ти, и҆ ꙗ҆̀же дꙋ́ха мꙋ́дрствовати прихо́дитъ. И҆ ѡ҆ се́мъ наꙋчи́сѧ ѿ тѣ́хъ, ꙗ҆̀же бг҃ъ на а҆да́мѣ пре́жде преслꙋша́нїѧ содѣ́ла.</p>
<p>є҃. Подвиза́ющагѡсѧ въ хране́нїи за́повѣдей, и҆ въ раю̀ моли́твы пребыва́ющаго, и҆ бг҃ови присѣдѧ́щаго ча́стою па́мѧтїю, бг҃ъ ѡ҆ставлѧ́етъ ѿ сластолюби́выхъ пло́ти дѣ́йствїй, и҆ ѿ всѣ́хъ ꙗ҆̀же по чꙋ́вствꙋ движе́нїй, и҆ ѿ всѣ́хъ ꙗ҆̀же по мы́сли ѡ҆бразѡ́въ, и҆ ме́ртва содѣва́ѧ страсте́мъ и҆ грѣхꙋ̀, бж҃е́ственныѧ жи́зни прича́стника сотворѧ́етъ. Ꙗ҆́коже бо спѧ́й и҆ ме́ртвꙋ ᲂу҆подоблѧ́етсѧ, и҆ жи́въ є҆́сть: то̀ по дѣ́йствꙋ тѣ́ла, сїе́ же по содѣ́йствꙋ дꙋшѝ: та́кѡ и҆ въ дꙋ́сѣ пребыва́ѧй, пло́ти и҆ мі́рꙋ ᲂу҆мерщвлѧ́етсѧ, живе́тъ же мꙋдрова́нїемъ дꙋ́ха.</p>
<anchor type="page" number="352"/>
<p>ѕ҃. А҆́ще зна́еши, ꙗ҆̀же пое́ши, то̀ позна́нїе прїе́млеши. Ѿ позна́нїѧ стѧжава́еши ра́зꙋмъ, ѿ ра́зꙋма прозѧба́етъ дѣѧ́нїе ᲂу҆вѣ́дѣнныхъ, ѿ дѣѧ́нїѧ ра́зꙋмъ по навыкнове́нїю плодопрїѡбрѣта́еши, ра́зꙋмъ же, и҆́же во и҆скꙋ́сѣ, и҆́стинное видѣ́нїе ѿкрыва́етъ: ѿ сегѡ̀ премꙋ́дрость возсїѧва́етъ свѣтоза́рными благода́ти словесы̑, и҆сполнѧ́ющи воздꙋ́хъ мы́сли, и҆ внѣ́шними и҆з̾ѧснѧ́ющи сокровє́ннаѧ.</p>
<p>з҃. Пе́рвѣе ᲂу҆́мъ и҆́щетъ и҆ ѡ҆брѣта́етъ: та́же соединѧ́етсѧ со ѡ҆брѣ́тшимсѧ. И҆ и҆ска́нїе твори́тъ сло́вомъ, соедине́нїе же любо́вїю. И҆ и҆ска́нїе, є҆́же сло́вомъ, быва́етъ и҆́стины ра́ди, соедине́нїе же любвѐ бла́га ра́ди.</p>
<p>и҃. Скороте́чное настоѧ́щихъ веще́й є҆стество̀ превосходѧ́щїй, и҆ по́хоть преходѧ́щихъ претека́ющїй, не зри́тъ на дѡ́льнѧѧ, не вожделѣва́етъ красо́тъ земны́хъ: но гѡ́рнѧѧ видѣ̑нїѧ ѿверза́єма и҆́мать, и҆ на добрѡ́ты, ꙗ҆̀же на небесѣ́хъ, взира́етъ, и҆ нетлѣ́нныхъ ᲂу҆сма́триваетъ блаже́нство. Ꙗ҆́коже бо зїѧ́ющемꙋ на вещества̀ землѝ, и҆ ко сласте́мъ пло́ти поница́ющемꙋ, затворє́на сꙋ́ть небеса̀, ꙗ҆́кѡ и҆мꙋ́щемꙋ ᲂу҆́мнаѧ ѻ҆чеса̀ помрачє́на: та́кѡ презира́ѧй дѡ́льнѧѧ, и҆ ѿвраща́ѧйсѧ ѿ ни́хъ, возвы́шенъ и҆́мать ᲂу҆́мъ, и҆ сла́вꙋ присносꙋ́щныхъ зри́тъ, и҆ ѿложе́ннꙋю ст҃ы̑мъ разꙋмѣва́етъ свѣ́тлость. Се́й и҆ любо́вь бж҃їю, свы́ше сходѧ́щꙋ на него̀, прїе́млетъ, и҆ хра́мъ ст҃а́гѡ дх҃а быва́етъ, и҆ бж҃е́ственныхъ велѣ́нїй вожделѣва́етъ, и҆ дх҃омъ бж҃їимъ во́дитсѧ, и҆ сыноположе́нїѧ сподоблѧ́етсѧ, и҆ бг҃а и҆́мать благоволѧ́ща ѡ҆ не́мъ и҆ ᲂу҆гожда́ема. Є҆ли́цы бо дх҃омъ бж҃їимъ во́дѧтсѧ, сі́и сꙋ́ть сы́нове бж҃їи.<footnote lang="cu">Ри́мл. гл. и҃, ст. д҃і.</footnote></p>
<p>ѳ҃. Не́мощи ра́ди да не ѡ҆ста́виши моли́твꙋ ни въ како́й и҆ ни во є҆ди́ный де́нь, до́ндеже возды́шеши, слы́шѧ глаго́лющаго: Є҆да̀ немощствꙋ́ю, тогда̀ си́ленъ є҆́смь.<footnote lang="cu">в҃ Кор. гл. в҃і, ст. і҃.</footnote> Сїе́ бо творѧ̀, бо́лѣе воспо́льзꙋешисѧ, и҆ ѻ҆́наѧ вско́рѣ тѧ̀ возста́витъ по дѣ́йствꙋющей благода́ти: и҆дѣ́же бо ᲂу҆тѣше́нїе дꙋ́ха, тꙋ̀ не́мощь и҆лѝ ᲂу҆ны́нїе не пребыва́етъ.</p>
<footer/>
</document>
