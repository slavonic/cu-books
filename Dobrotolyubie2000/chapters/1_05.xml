<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="101"/>
<p>Ст҃ы́й ѻ҆тє́цъ на́шъ сѷмеѡ́нъ, по дарова́ннѣй є҆мꙋ̀ ѿ бг҃а благода́ти богосло́вїѧ, нарече́нный но́вый богосло́въ, бѣ̀ во вре́мѧ ца́рствованїѧ кѡнстанті́на порфѷроро́днагѡ, въ десѧ́томъ столѣ́тїи по ржⷭ҇твѣ̀ хрⷭ҇то́вѣ. Оу҆ченико́мъ же бы́вши сѷмеѡ́на, нарица́емагѡ благочести́вагѡ, и҆ ѿ негѡ̀ по́стничєскимъ по́двигамъ ѡ҆бꙋчи́вшисѧ, до толи́кїѧ высоты̀ добродѣ́тели и҆ безстра́стїѧ вознесе́сѧ, и҆ то́ль бога́тнѡ бж҃е́ственныѧ благода́ти сподо́бисѧ, что̀ є҆два̀ возмо́жно писа́нїемъ преда́ти ѡ҆ не́мъ ꙗ҆́коже ѡ҆писа́нїе житїѧ̀ є҆гѡ̀, бꙋ́дꙋчи многості́шно, па́че всѧ́кагѡ и҆но́гѡ простра́ннѣйше повѣствꙋ́етъ. Всю́ бо, ꙗ҆́коже рещѝ, си́лꙋ ᲂу҆тѣ́шителѧ дх҃а въ себѧ̀ прїѧ́въ, и҆ прїѧ́телищемъ сїѧ́нїй є҆гѡ̀ бы́въ, показа́сѧ богосло́вїѧ и҆сто́чникъ, бж҃е́ственнагѡ просвѣще́нїѧ гости́нница, та̑инъ неизрече́нныхъ сладча́йшее ѻ҆бита́лище, и҆ вкра́тцѣ рещѝ, всѧ́кїѧ премꙋ́дрости и҆ бж҃е́ственнагѡ ра́зꙋма жили́ще. Се́ю си́лою просвѣща́емь бꙋ́дꙋчи, многоразли́чныхъ мы́слей сочинє́нїѧ, и҆ по стїха́мъ, и҆ по слова́мъ пи́санныѧ соста́вилъ, число̀ почтѝ превыша́ющыѧ, и҆ мно́гїѧ по́льзы и҆спо́лнєнныѧ. Ѿ ни́хже то́чїю настоѧ́щыѧ и҆збра́вше, въ се́й кни́зѣ положи́хомъ: мно́гаѧ бо и҆ незави́стнаѧ ѿ ѻ҆́ныхъ ѿкрыва́етсѧ чтꙋ́щымъ по́льза.</p>
<anchor type="page" number="102"/>
<p>Преподо́бнагѡ ѻ҆тца̀ на́шегѡ сѷмеѡ́на, но́вагѡ бг҃осло́ва.</p>
<p>Главы̑ дѣ́ѧтєльныѧ и҆ бг҃ослѡ́вскїѧ, рн҃в.</p>
<p>а҃. Вѣ́ра є҆́сть, є҆́же хрⷭ҇та̀ ра́ди за за́повѣдь є҆гѡ̀ ᲂу҆мре́ти, и҆ вѣ́ровати, ꙗ҆́кѡ сме́рть сїѧ̀ жи́зни вино́вна є҆́сть: ᲂу҆бо́жество, ꙗ҆́кѡ бога́тство вмѣнѧ́ти: хꙋ́дость и҆ ᲂу҆ничиже́нїе, ꙗ҆́кѡ сла́вꙋ вои́стиннꙋ и҆ свѣ́тлость: и҆ внегда̀ ничто́же и҆́мамы, вѣ́ровати, ꙗ҆́кѡ всѧ̑ соде́ржимъ. Па́че же стѧжа́ти неизслѣ́дное бога́тство ра́зꙋма хрⷭ҇то́ва, и҆ ꙗ҆́кѡ на бре́нїе и҆лѝ ды́мъ, на всѧ̑ ви̑димаѧ взира́ти.</p>
<p>в҃. Вѣ́ра во хрⷭ҇та̀ є҆́сть, є҆́же не то́чїю презрѣ́ти, ꙗ҆̀же въ житїѝ сꙋ́ть сла́дѡстнаѧ, но и҆ є҆́же понестѝ и҆ претерпѣ́ти всѧ́ко и҆скꙋше́нїе грѧдꙋ́щее съ печа́льми и҆ скорбьмѝ и҆ бѣда́ми, до́ндеже восхо́щетъ и҆ посѣти́тъ на́съ бг҃ъ: Терпѧ́ бо, глаго́летъ даві́дъ, потерпѣ́хъ гдⷭ҇а, и҆ внѧ́тъ мѝ<footnote lang="cu">Ѱал. л҃ѳ, ст. в҃.</footnote>.</p>
<p>г҃. Предпочита́ющїи свои́хъ роди́телей въ нѣ́чесомъ за́повѣди бж҃їей, вѣ́ры не стѧжа́ша ко хрⷭ҇тꙋ̀: всѧ́кѡ бо ѿ своеѧ̀ сꙋ́дѧтсѧ со́вѣсти, а҆́ще со́вѣсть жи́вꙋ и҆́мꙋтъ въ невѣ́рїи свое́мъ: вѣ́рныхъ бо сїѐ є҆́сть, є҆́же ѿню́дъ ни въ чесо́мъ за́повѣдь вели́кагѡ бг҃а и҆ сп҃са на́шегѡ і҆и҃са хрⷭ҇та̀ не престꙋпа́ти.</p>
<p>д҃. Вѣ́ра, ꙗ҆́же во хрⷭ҇та̀ и҆́стиннаго бг҃а, жела́нїе добра̀ ражда́етъ, и҆ стра́хъ мꙋче́нїй: жела́нїе же лꙋ́чшагѡ и҆ стра́хъ мꙋче́нїй, блюде́нїе ѻ҆па́сное за́повѣдей содѣ́ловаетъ: ѻ҆па́сное же за́повѣдей <anchor type="page" number="103"/> блюде́нїе, свое́й не́мощи человѣ́ки и҆з̾ꙋча́етъ: разꙋмѣ́нїе же и҆́стинныѧ не́мощи на́шеѧ, па́мѧть сме́рти ражда́етъ: сожи́тельницꙋ же сїю̀ стѧжа́вый, наꙋчи́тисѧ болѣ́зненнѡ взы́щетъ, каково̀ бꙋ́детъ є҆мꙋ̀ по и҆схо́дѣ ѿ житїѧ̀ сегѡ̀ ѿше́ствїе. Бꙋ̑дꙋщаѧ же разꙋмѣ́ти тща́йсѧ, пе́рвѣе всѣ́хъ себѐ лиши́ти настоѧ́щихъ до́лженъ є҆́сть: въ си́хъ бо да́же и҆ до хꙋда́гѡ чесогѡ̀ ѿ пристра́стїѧ держи́мый, ѻ҆́нѣхъ ра́зꙋма соверше́нна не мо́жетъ стѧжа́ти. А҆́ще же сегѡ̀ и҆ вкꙋ́ситъ по смотре́нїю бж҃їю, а҆́ще не скорѣ́е та̑ѧ ѡ҆ста́витъ, ѿ ни́хже и҆ въ ни́хже по пристра́стїю держи́мь є҆́сть, и҆ ве́сь такова́гѡ не бꙋ́детъ и҆спо́лненъ ра́зꙋма, ничто́же па́че сегѡ̀ и҆́но ѿвнѣꙋ́дꙋ разꙋмѣ́ти во́лею прїе́млѧ: и҆ то̀, є҆́же мни́тсѧ и҆мѣ́ти, во́зметсѧ ѿ негѡ̀.</p>
<p>є҃. Ѿрече́нїе мі́ра, и҆ всеконе́чное ѿше́льствїе, воспрїе́мшее ѿ всѣ́хъ ᲂу҆стране́нїе, ꙗ҆̀же сꙋ́ть въ житїѝ, веще́ствъ, и҆ нра́вѡвъ, и҆ произволе́нїй, и҆ ли́цъ, и҆ ѿверже́нїе тѣ́ла и҆ во́ли, вели́кїѧ по́льзы вино́вно быва́етъ, та́кѡ те́плѣ ѿре́кшемꙋсѧ въ кра́тцѣ вре́мени.</p>
<p>ѕ҃. Оу҆бѣга́ѧ мі́ра, зрѝ, да не да́си дꙋ́шꙋ твою̀ во ᲂу҆тѣше́нїе, въ нача́лѣ во ѻ҆́номъ ѡ҆бита́ѧ, а҆́ще и҆ всѝ срѡ́дницы и҆ дрꙋ́зи сїѐ твори́ти тѧ̀ понꙋжда́ютъ: сїе́ бо ѻ҆́нѣмъ бѣ́сове совѣ́тꙋютъ, ꙗ҆́кѡ да теплотꙋ̀ погасѧ́тъ твоегѡ̀ се́рдца. А҆́ще бо и҆ несоверше́ннѣ воспрепѧ́тствꙋютъ намѣ́ренїю, но слабѣ́йше сїѐ всѧ́кѡ и҆ не́мощно содѣ́лаютъ.</p>
<p>з҃. Є҆гда̀ ко всѣ̑мъ житїѧ̀ сегѡ̀ сла́достемъ ѡ҆брѧ́щешисѧ мꙋ́жественъ и҆ без̾ꙋтѣ́шенъ: тогда̀ а҆́кибы къ милосе́рдїю бѣ́сове, сро́дникѡвъ ѡ҆брати́вше, пла́кати возбꙋ́дѧтъ и҆ рыда́ти пред̾ лице́мъ твои́мъ тебѐ ра́ди. И҆ сїѐ и҆́стинно бы́ти позна́еши, є҆гда̀ ты̀ ᲂу҆́бѡ непрело́женъ въ се́мъ пребꙋ́деши прило́зѣ, а҆ ѻ҆́нѣхъ въ неи́стовство, є҆́же на тѧ̀, и҆ не́нависть внеза́пꙋ возже́гшихсѧ ᲂу҆ви́диши, и҆ ꙗ҆́кѡ врага̀ ѿвраща́ющихсѧ тебѐ, и҆ зрѣ́ти не хотѧ́щихъ.</p>
<p>и҃. Ѿ роди́телей и҆ бра́тїй и҆ дрꙋгѡ́въ твои́хъ ско́рбь зрѧ̀ тебѣ̀ быва́емꙋ, смѣ́йсѧ под̾ꙋща́ющемꙋ разли́чнѣ ѻ҆́нымъ на тѧ̀ <anchor type="page" number="104"/> находи́ти бѣ́сꙋ, и҆ со стра́хомъ и҆ тща́нїемъ мно́гимъ ѿстꙋпѝ, и҆ бг҃а прилѣ́жнѣ ᲂу҆молѧ́й, є҆́же скорѣ́е во приста́нище до́брагѡ ѻ҆ц҃а̀ дости́гнꙋти тебѣ̀, въ не́мже дꙋ́шꙋ твою̀, и҆ трꙋжда́ющꙋсѧ и҆ ѡ҆бремене́ннꙋ сꙋ́щꙋ, то́й ᲂу҆поко́итъ: пꙋчи́на бо житїѧ̀ сегѡ̀ мнѡ́гаѧ и҆́мать винѡ́внаѧ бѣ́дъ и҆ поги́бели кра́йнїѧ.</p>
<p>ѳ҃. Хотѧ́й возненави́дѣти мі́ръ, любо́вь и҆з̾ глꙋбины̀ дꙋшѝ и҆мѣ́ти до́лженъ є҆́сть къ бг҃ꙋ, и҆ па́мѧть сегѡ̀ непреста́ннꙋ: ниже́ бо и҆́но что̀, ꙗ҆́коже сїѧ̑, всѧ̑ съ ра́достїю ѡ҆ставлѧ́ти, и҆ а҆́ки ᲂу҆ме́тѡвъ ѿвраща́тисѧ твори́тъ.</p>
<p>і҃. Не жела́й по благосло́внымъ вина́мъ, и҆лѝ безсловє́снымъ, въ мі́рѣ пребы́ти ѿню́дъ, но є҆гда̀ зва́нъ бꙋ́деши, ско́рѡ послꙋ́шай: ни ѡ҆ чесо́мъ бо и҆но́мъ та́кѡ бг҃ъ, ꙗ҆́коже ѡ҆ ско́рости на́шей весели́тсѧ. Поне́же и҆ лꙋ́чше є҆́сть послꙋша́нїе ско́рое со ᲂу҆бо́жествомъ, не́жели ме́дленность со мно́жествомъ и҆мѣ́нїй.</p>
<p>а҃і. А҆́ще мі́ръ, и҆ ꙗ҆̀же въ мі́рѣ, прехо́дѧтъ всѧ̑, бг҃ъ же є҆ди́нъ нетлѣ́ненъ и҆ безсме́ртенъ є҆́сть: ра́дꙋйтесѧ, є҆ли́цы є҆гѡ̀ ра́ди тлѣ̑ннаѧ ѡ҆ста́висте. Тлѣ̑нна же сꙋ́ть не то́чїю бога́тство и҆ пѣ́нѧзи, но и҆ всѧ́ка сла́сть и҆ наслажде́нїе грѣха̀, тлѧ̀ сꙋ́ть. Є҆ди̑ны же за́пѡвѣди свѣ́тъ сꙋ́ть и҆ живо́тъ, и҆ си́це ѿ всѣ́хъ нарица́ютсѧ.</p>
<p>в҃і. А҆́ще пла́мень прїѧ́лъ є҆сѝ, бра́те, и҆ те́кши прише́лъ є҆сѝ во ѻ҆́бщее житїѐ, и҆лѝ къ дꙋхо́вномꙋ ѻ҆тцꙋ̀, сегѡ̀ ра́ди а҆́ще поꙋча́емь є҆сѝ ѿ негѡ̀, и҆лѝ ѿ подви́жничествꙋющихъ съ тобо́ю бра́тїй, ба́ней и҆лѝ бра́шенъ, и҆лѝ и҆ны́хъ врачева́нїй ᲂу҆потреби́ти поко́ѧ ра́ди, да не прїи́меши сїѐ: но при́снѡ ᲂу҆гото́ванъ бꙋ́ди къ поще́нїю, къ ѕлострада́нїю, къ воздержа́нїю кра́йнѣйшемꙋ, да а҆́ще ѿ твоегѡ̀ ѡ҆ гдⷭ҇ѣ ѻ҆тца̀ понꙋжде́нъ бꙋ́деши вкꙋси́ти ѿ трапе́зы, ѡ҆брѧ́щешисѧ ѻ҆́номꙋ ᲂу҆̀бо послꙋшли́въ, свою́ же во́лю нижѐ въ се́мъ творѧ̀: а҆́ще ли же не съ ра́достїю те́рпиши, ꙗ҆̀же во́лею сотвори́ти не восхотѣ́лъ є҆сѝ, ѡ҆брѧ́щешисѧ дꙋше́внѣ по́льзꙋемь. Сїе́ бо хранѧ̀, бꙋ́деши вы́нꙋ во всѣ́хъ ꙗ҆́кѡ постѧ́йсѧ и҆ возде́рживающїйсѧ, и҆ своеѧ̀ во́ли по всемꙋ̀ ѿрекі́йсѧ: не то́чїю же, но и҆ сꙋ́щїй въ се́рдцѣ твое́мъ пла́мень неꙋгаси́мь соблюде́ши, всѧ̑ презира́ти тѧ̀ понꙋжда́ющїй.</p>
<anchor type="page" number="105"/>
<p>г҃і. Є҆гда̀ всѧ̑ ѿ себѐ бѣ́сове содѣ́ютъ, и҆ намѣ́ренїе на́ше, є҆́же по бз҃ѣ, поколеба́ти и҆лѝ возбрани́ти не возмо́гꙋтъ, тогда̀ въ лицемѣ́рствꙋющихъ благоговѣ́нїемъ ѻ҆́тай входѧ́ще, тѣ́ми подвиза́ющихсѧ возбранѧ́ти покꙋша́ютсѧ. И҆ пе́рвѣе ᲂу҆́бѡ, ꙗ҆́кѡ ѿ любвѐ, си́рѣчь, и҆ милосе́рдїѧ дви́жими, въ тѣле́сный поко́й входи́ти тѣ̑мъ совѣ́тꙋютъ: да не и҆ тѣ́ло и҆знемо́жетъ, глаго́лютъ, и҆ во ᲂу҆ны́нїе впаде́тъ. Та́же и҆ въ бесѣ̑ды неполє́зны и҆ззыва́юще, дни́ въ си́хъ прїиждива́ти тѣ́хъ понꙋжда́ютъ. А҆́ще ᲂу҆́бѡ кто̀ ѿ тщали́выхъ послꙋ́шавъ ᲂу҆подо́битсѧ тѣ̑мъ, ѡ҆браща́ютсѧ и҆ насмѣва́ютсѧ поги́бели є҆гѡ̀: а҆́ще же не покори́тсѧ и҆́хъ словесє́мъ, но блюде́тъ себѐ стра́нна ѿ всѣ́хъ, и҆ ѡ҆смотри́тельна и҆ бездерзнове́нна, дви́жꙋтсѧ на за́висть, и҆ всѧ̑ творѧ́тъ и҆ дѣ́ютъ, до́ндеже и҆ ѿ ѻ҆би́тели є҆го̀ и҆зженꙋ́тъ: не те́рпитъ бо тщесла́вїе безче́стное, похвалѧ́емо смире́нїе ви́дѣти пред̾ собо́ю.</p>
<p>д҃і. Болѣ́знꙋетъ тщесла́вный, зрѧ̀ смиренномꙋ́дра пролива́юща сле́зы, и҆ сꙋгꙋ́бѡ по́льзꙋема, дѣ́лающа ѻ҆́ными бг҃а ми́лостивымъ, и҆ человѣ́ки къ безво́льнѣй похвалѣ̀ привлека́юща.</p>
<p>є҃і. Ѿне́лѣже себѐ всего̀ дꙋхо́вномꙋ твоемꙋ̀ ѻ҆тцꙋ̀ преда́си, вѣ́ждь, ꙗ҆́кѡ стра́ненъ є҆сѝ ѿ всѣ́хъ, и҆́миже ѿвнѣꙋ́дꙋ кичи́лсѧ є҆сѝ, человѣ́ческихъ, глаго́лю, веще́й и҆ и҆мѣ́нїй. Без̾ негѡ́же ничто́же тѣ́ми содѣ́ѧти и҆лѝ сотвори́ти да восхо́щеши: но ни ма́лꙋ, ни вели́кꙋ ве́щь да попро́сиши ѿ негѡ̀, ра́звѣ то́чїю что̀ са́мъ ѻ҆́нъ свои́мъ произволе́нїемъ, и҆лѝ повели́тъ прїѧ́ти, и҆лѝ са́мъ своерꙋ́чнѣ пода́стъ тебѣ̀.</p>
<p>ѕ҃і. Не да́ждь без̾ ѻ҆тца̀ твоегѡ̀, и҆́же по бз҃ѣ ми́лостыню ѿ пѣ́нѧзей, ꙗ҆̀же прине́слъ є҆сѝ, и҆ ни чрез̾ хода́таѧ ѿ ѻ҆́нагѡ прїѧ́ти нѣ̑каѧ ѿ тѣ́хъ да восхо́щеши: лꙋ́чше бо ни́щꙋ и҆ стра́ннꙋ бы́ти и҆ нарица́тисѧ тебѣ̀, не́жели расточа́ти пѣ́нѧзи, и҆ даѧ́ти ᲂу҆бѡ́гимъ новонача́льнꙋ сꙋ́щꙋ. Вѣ́рою же чи́стою всѧ̑ ꙗ҆́кѡ въ рꙋ́кꙋ бж҃їю, въ рꙋ́кꙋ дꙋхо́внагѡ твоегѡ̀ ѻ҆тца̀ возложи́ти да восхо́щеши.</p>
<p>з҃і. Нижѐ прїѧ́ти питїѧ̀ воды̀ да попро́сиши а҆́ще и҆ слꙋчи́тсѧ тебѣ̀ ѿ жа́жды пали́мꙋ бы́ти. до́ндеже са́мъ ѡ҆ себѣ̀ подви́гнꙋвсѧ дꙋхо́вный тво́й ѻ҆те́цъ побꙋди́тъ тѧ̀. Оу҆дрꙋча́й себѧ̀ и҆ понꙋжда́й <anchor type="page" number="106"/> во все́мъ, покарѧ́ѧ и҆ глаго́лѧ по́мыслѡмъ: а҆́ще хо́щетъ бг҃ъ, и҆ досто́инъ є҆сѝ питїѧ̀, ѿкры́етъ всѧ́кѡ дꙋхо́вномꙋ ѻ҆тцꙋ̀ твоемꙋ̀, и҆ рече́тъ тѝ: пі́й. И҆ тогда̀ пїе́ши съ чи́стою со́вѣстїю, а҆́ще и҆ не прїи́де вре́мени тогѡ̀ ча́съ.</p>
<p>и҃і. И҆скꙋ́съ и҆мѣ́ѧй дꙋхо́вныѧ по́льзы, и҆ чи́стꙋ вѣ́рꙋ стѧжа́вый, свидѣ́телѧ и҆́стины бг҃а предлага́ѧ, глаго́летъ: положи́хъ тако́въ во мнѣ̀ по́мыслъ, ꙗ҆́кѡ ни ꙗ҆́сти ни пи́ти попроси́ти когда̀ ѿ ѻ҆тца̀ моегѡ̀, и҆лѝ кромѣ̀ є҆гѡ̀ причасти́тисѧ чесогѡ̀ ѿню́дъ, до́ндеже бг҃ъ и҆звѣ́стна сотвори́тъ є҆го̀, и҆ повели́тъ мѝ. И҆ та́кѡ сы́й, никогда́же, глаго́летъ, въ намѣ́ренїи мое́мъ погрѣши́хъ.</p>
<p>ѳ҃і. Вѣ́рꙋ стѧжа́вый и҆звѣ́стнꙋ ко ѻ҆ц҃ꙋ̀ своемꙋ̀, и҆́же по бз҃ѣ, зрѧ̀ є҆го̀, зрѣ́ти самаго̀ мни́тъ хрⷭ҇та̀. И҆ съ ни́мъ сы́й и҆лѝ послѣ́дꙋѧ є҆мꙋ̀, со хрⷭ҇то́мъ бы́ти и҆ послѣ́довати и҆звѣ́стнѡ вѣ́рꙋетъ. Таковы́й ни вожделѣ́етъ съ и҆нѣ́мъ нѣ́кимъ побесѣ́довати когда̀, ни предпочте́тъ что̀ ѿ мїрски́хъ веще́й па́мѧти и҆ любвѐ ѻ҆́нагѡ. Что́ бо и҆ лꙋ́чше и҆лѝ поле́знѣйше въ настоѧ́щемъ и҆лѝ въ бꙋ́дꙋщемъ животѣ̀ тогѡ̀, є҆́же бы́ти со хрⷭ҇то́мъ; что́ же краснѣ́йше и҆лѝ сла́ждше видѣ́нїѧ є҆гѡ̀; А҆́ще же и҆ бесѣ́ды є҆гѡ̀ сподоблѧ́етсѧ, всѧ́кѡ живо́тъ вѣ́ченъ ѿ сеѧ̀ почерпа́етъ.</p>
<p>к҃. И҆́же ѿ ᲂу҆се́рдїѧ лю́битъ ᲂу҆корѧ́ющихъ и҆лѝ ѻ҆би́дѧщихъ и҆лѝ лиша́ющихъ є҆го̀, и҆ ѡ҆ си́хъ мо́литсѧ, въ предспѣ́ѧнїе вели́ко вма́лѣ восхо́дитъ: въ чꙋ́вствѣ бо се́рдца сїѐ быва́емо, въ бе́зднꙋ смире́нїѧ и҆ въ и҆сто́чники сле́зъ слове́сность низво́дитъ, въ ни́хже потоплѧ́етсѧ трича́стность дꙋшѝ: возво́дитъ же на не́бо безстра́стїѧ ᲂу҆́мъ, и҆ зри́теленъ содѣ́ловаетъ, и҆ вкꙋше́нїемъ та́мошнїѧ бла́гости всѧ̑ ностоѧ́щагѡ житїѧ̀ за ᲂу҆ме́ты вмѣнѧ́ти твори́тъ, и҆ са́мꙋю пи́щꙋ и҆ питїѐ не сла́стнѣ и҆лѝ не ча́стѣе прїима́ти.</p>
<p>к҃а. Не дѣѧ́нїй лꙋка́выхъ то́чїю ѿстꙋпа́ти, но и҆ пѡ́мыслъ, и҆ мы́слей проти́вныхъ тща́тисѧ подоба́етъ подви́жникꙋ свобо́днꙋ бы́ти: ᲂу҆пражднѧ́тисѧ же при́снѡ въ дꙋшеполе́зныхъ и҆ дꙋхо́вныхъ помышле́нїихъ, да та́кѡ безпопечи́теленъ ѡ҆ жите́йскихъ пребꙋ́детъ.</p>
<anchor type="page" number="107"/>
<p>к҃в. Ꙗ҆́коже всѐ своѐ ѡ҆бнажи́вый тѣ́ло, а҆́ще покро́вомъ нѣ́кимъ покрове́ннѣ и҆́мать ѻ҆́чи, а҆́ще не восхо́щетъ ѿтрѧстѝ ѻ҆́ной, не мо́жетъ ѿ є҆ди́нагѡ ѡ҆бнаже́нїѧ ᲂу҆ви́дѣти свѣ́тъ про́чїѧгѡ тѣлесѐ: си́це и҆ всѧ̑ и҆ны̑ѧ вє́щи вкꙋ́пѣ и҆ и҆мѣ́нїе презрѣ́вый, и҆ са́мыхъ тѣ́хъ страсте́й и҆зба́вивыйсѧ, а҆́ще и҆ ѿ жите́йскихъ воспомина́нїй и҆ лꙋка́выхъ мы́слей не свободи́тъ дꙋше́вное ѻ҆́ко, никогда́же ᲂу҆́зритъ ᲂу҆́мнагѡ свѣ́та гдⷭ҇а на́шего і҆и҃са хрⷭ҇та̀ и҆ бг҃а.</p>
<p>к҃г. Ꙗ҆́коже покро́въ на ѻ҆́чи наложе́нъ, та́кѡ по́мыслы мїрскі̑ѧ, и҆ житє́йскїѧ воспомина̑нїѧ въ мы́сли, си́рѣчь во ѻ҆́цѣ дꙋше́внѣмъ быва́ютъ. Во є҆ли́ко ᲂу҆́бѡ вре́мѧ допꙋще́ни бꙋ́дꙋтъ, не и҆́мамы ви́дѣти: внегда́ же ѿи́мꙋтсѧ па́мѧтїю сме́рти, тогда̀ ꙗ҆́снѡ ᲂу҆ви́димъ свѣ́тъ и҆́стинный, и҆́же просвѣща́етъ всѧ́каго человѣ́ка, въ го́рнїй мі́ръ грѧдꙋ́щаго.</p>
<p>к҃д. И҆́же ѿ рождества̀ є҆́сть слѣ́пъ, не ᲂу҆разꙋмѣ́етъ, нижѐ вѣ́ровати и҆́мать пи́шемыхъ си́лѣ: прозрѣ́ти же нѣ́когда сподо́бивыйсѧ, созасвидѣ́тельствовати и҆́мать, ꙗ҆́кѡ и҆́стинна сꙋ́ть пи́шємаѧ.</p>
<p>к҃є. Ви́дѧй чꙋ́вственныма ѻ҆чи́ма, вѣ́сть когда̀ но́щь, когда́ же де́нь є҆́сть: слѣпы́й же ѻ҆боѧ̀ не вѣ́сть, и҆ дꙋхо́внѣ прозрѣ́вый и҆ ᲂу҆́мныма зрѧ́й ѻ҆чи́ма, ᲂу҆ви́дѣвъ и҆́стинный и҆ незаходи́мый свѣ́тъ, є҆гда̀ ѿ ᲂу҆ны́нїѧ на пре́жнюю возврати́тсѧ слѣпотꙋ̀, и҆ свѣ́та лиши́тсѧ, благоразꙋ́мнѣ ѡ҆щꙋща́етъ сегѡ̀ лише́нїе, и҆ ѿкꙋ́дꙋ се́й [слѣпотѣ̀] слꙋчи́сѧ бы́ти, не не вѣ́сть. Пребыва́ѧй же слѣ́пъ ѿ рождества̀, ничто́же ѿ си́хъ, ни и҆скꙋ́сомъ, ни дѣ́йствомъ вѣ́сть, ра́звѣ что̀ ѿ слꙋ́ха ᲂу҆слы́шитъ и҆ ᲂу҆разꙋмѣ́етъ ѡ҆ тѣ́хъ, ꙗ҆̀же никогда́же ви́дѣ, и҆ повѣ́сть и҆нѣ́мъ, ꙗ҆̀же слы́ша са́мъ: и҆ слы́шащымъ, ѡ҆ каковы́хъ веще́хъ дрꙋ́гъ со дрꙋ́гомъ бесѣ́дꙋютъ, не вѣ́дѧщымъ.</p>
<p>к҃ѕ. Не возмо́жно є҆́сть, и҆ пло́ть сы́тостїю бра́шенъ наполнѧ́ти, и҆ дꙋхо́внѣ ᲂу҆́мныѧ и҆ бж҃е́ственныѧ наслажда́тисѧ бла́гости: є҆ли́кѡ бо кто̀ чре́вꙋ рабо́тати бꙋ́детъ, толи́кѡ ѻ҆́ныѧ себѐ лиши́тъ: по є҆ли́кꙋ же тѣ́ло ᲂу҆дрꙋчи́тъ, по толи́кꙋ и҆ дꙋхо́вныѧ пи́щи и҆ ᲂу҆тѣше́нїѧ и҆спо́лнитсѧ.</p>
<anchor type="page" number="108"/>
<p>к҃з. Ѡ҆ста́вимъ всѧ̑, ꙗ҆̀же на землѝ, не бога́тство то́чїю и҆ зла́то, и҆ и҆на̑ѧ житє́йскаѧ вещєства̀, но и҆ жела́нїе къ си̑мъ ѿ дꙋ́шъ на́шихъ соверше́ннѣ ѿжене́мъ. Возненави́димъ не то́чїю сла̑сти тѣлесѐ, но и҆ безсловє́снаѧ движє́нїѧ є҆гѡ̀, и҆ потщи́мсѧ ᲂу҆мертви́ти сїѐ трꙋды̑: чрез̾ сїе́ бо дѣ́йствꙋютъ по́хѡти, и҆ въ дѣ́ло произво́дѧтсѧ. И҆ живꙋ́щꙋ томꙋ̀ нꙋ́жда всѧ́ка дꙋшѝ на́шей ме́ртвѣй бы́ти, и҆ неꙋдободви́жнѣй ко всѧ́кой бж҃їей за́повѣди, и҆лѝ и҆ всеконе́чнѣ недви́жнѣй.</p>
<p>к҃и. Ꙗ҆́коже пла́мень ѻ҆́гненный на высотꙋ̀ при́снѡ взе́млетсѧ, и҆ наипа́че а҆́ще ѡ҆брати́ши вещество̀, и҆́мже возжига́етсѧ: та́кѡ и҆ тщесла́вное се́рдце смири́тисѧ не мо́жетъ. Но ꙗ҆́коже а҆́ще рече́ши є҆мꙋ̀ хвалы̑ є҆гѡ̀, па́че возно́ситсѧ: ѡ҆блича́емь бо и҆лѝ ᲂу҆чи́мь, проти́вꙋ глаго́летъ ѕѣ́льнѣ: похвалѧ́емь же и҆ моли́мь возвыша́етсѧ ѕлѣ̀.</p>
<p>к҃ѳ. Человѣ́къ поꙋчи́всѧ противоглаго́лати, са́мъ себѣ̀ ѻ҆бою́дꙋ ѻ҆́стръ є҆́сть ме́чь, ᲂу҆бива́ѧ невѣ́домѡ свою̀ дꙋ́шꙋ, и҆ вѣ́чныѧ жи́зни чꙋ́жда себѐ дѣ́лаѧ.</p>
<p>л҃. Противꙋглаго́лѧй, подо́бенъ є҆́сть во́лею пре́данна себѐ творѧ́щемꙋ, ѻ҆́тай сопрѡти́внымъ царє́вымъ врагѡ́мъ: прекосло́вїе бо ᲂу҆́дица є҆́сть, льще́нїе и҆мꙋ́щи словоѡправда́нїе, є҆гѡ́же ра́ди прельща́еми, ᲂу҆́дицꙋ грѣха̀ поглоща́емъ: є҆́юже и҆ похища́тисѧ ѡ҆бы́че ѻ҆каѧ́ннаѧ дꙋша̀ ѧ҆зы́комъ и҆ горта́нїю ѿ дꙋхѡ́въ лꙋка́вствїѧ, и҆ ѻ҆вогда̀ на высотꙋ̀ го́рдости возводи́тисѧ, ѻ҆вогда́ же въ про́пасть бе́здны грѣха̀ погрꙋжа́тисѧ, и҆ со и҆спа́дшими съ нб҃сѐ ѡ҆сꙋжда́тисѧ.</p>
<p>л҃а. Безче́ствꙋемый и҆лѝ досажда́емый, и҆ ѕѣлѡ̀ болѣ́знꙋѧй се́рдцемъ, познава́емь є҆́сть ѿ сегѡ̀, ꙗ҆́кѡ дре́внѧго ѕмі́а ѡ҆бно́ситъ въ нѣ́дрѣхъ. А҆́ще ᲂу҆́бѡ съ молча́нїемъ прете́рпитъ, и҆лѝ со мно́гимъ смире́нїемъ ѿвѣща́ти бꙋ́детъ, не́мощна сего̀ и҆ разсла́бленна содѣ́ла: а҆́ще же съ го́рестїю противорече́тъ и҆лѝ возглаго́летъ съ де́рзостїю, дадѐ крѣ́пость ѕмі́ю ꙗ҆́дъ и҆злїѧ́ти въ се́рдце є҆гѡ̀, и҆ свирѣ́пѡ поѧда́ти внꙋ́трєннѧѧ є҆гѡ̀, ꙗ҆́коже ѿсю́дꙋ на всѧ́къ де́нь ᲂу҆крѣплѧ́емꙋ томꙋ̀, снѣ́дїю твори́ти и҆справле́нїе <anchor type="page" number="109"/> во благи́хъ, и҆ крѣ́пость ѻ҆каѧ́нныѧ є҆гѡ̀ дꙋшѝ, и҆ жи́ти є҆мꙋ̀ ѿто́лѣ грѣхꙋ̀, ме́ртвꙋ же всеконе́чнѡ бы́ти пра́вдѣ.</p>
<p>л҃в. А҆́ще ѿрещи́сѧ восхо́щеши, и҆ є҆ѵⷢ҇льскомꙋ житїю̀ наꙋчи́тисѧ, да не неискꙋ́снꙋ нижѐ стра́стнꙋ ᲂу҆чи́телю себѐ вда́си, да не вмѣ́стѡ є҆ѵⷢ҇льскагѡ, дїа́вольскомꙋ житїю̀ наꙋчи́шисѧ: поне́же до́брыхъ ᲂу҆чи́телей, дѡбра̀ ᲂу҆чи́тєльства: ѕлы́хъ же ѕла̑ѧ, и҆ сѣ́менъ лꙋка́выхъ, всѧ́кѡ лꙋка̑ва сꙋ́ть воздѣ̑ланїѧ.</p>
<p>л҃г. Моли́твами и҆ слеза́ми бг҃а ᲂу҆молѝ посла́ти тѝ наста́вника безстра́стна и҆ свѧ́та. И҆спытꙋ́й же и҆ са́мъ бж҃е́ствєннаѧ писа̑нїѧ, и҆ писа̑нїѧ. ст҃ы́хъ ѻ҆тє́цъ, наипа́че дѣ́ѧтєльнаѧ, да си̑мъ проти́вꙋ приложи́въ ѿ ᲂу҆чи́телѧ и҆ предстоѧ́телѧ тобо́ю ᲂу҆чи̑маѧ и҆ содѣва́ємаѧ, ꙗ҆́кѡ въ зерца́лѣ ви́дѣти возмо́жеши сїѧ̑, и҆ разꙋмѣва́ти, и҆ согласꙋ́ющаѧ ᲂу҆́бѡ съ писа́нїемъ внѣдрѧ́ти, и҆ содержа́ти та̑ въ мы́сли: лѡ́жнаѧ же и҆ чꙋ̑ждаѧ различа́ти и҆ ѿсыла́ти, да не прельсти́шисѧ: мно́зи бо, вѣ́ждь, прелє́стницы и҆ лжеꙋчи́тели во дне́хъ си́хъ бы́ша.</p>
<p>л҃д. Всѧ́къ неви́дѧй, и҆нѣ́хъ же наставлѧ́ти ѡ҆бѣщава́ѧсѧ, преле́стникъ є҆́сть, и҆ послѣ́дꙋющихъ є҆мꙋ̀ въ ро́въ поги́бели вверга́етъ, по гдⷭ҇ню гла́сꙋ: слѣпе́цъ слѣпца̀ а҆́ще во́дитъ, ѻ҆́ба въ ꙗ҆́мꙋ впадꙋ́тъ<footnote lang="cu">Матѳ. є҃і, ст. д҃і.</footnote>.</p>
<p>л҃є. Слѣпы́й во є҆ди́номъ, слѣ́пъ ве́сь во все́мъ є҆́сть ви́дѧй же во є҆ди́номъ, во видѣ́нїи всѣ́хъ є҆́сть: и҆ видѣ́нїѧ всѣ́хъ ѿстои́тъ, и҆ во видѣ́нїи всѣ́хъ быва́етъ, и҆ ви́димыхъ внѣ̀ є҆́сть. Во є҆ди́номъ та́кѡ сы́й, всѧ̑ ви́дитъ: и҆ во всѣ́хъ сы́й, ничто́же ѿ всѣ́хъ ви́дитъ. Ви́дѧй же во є҆ди́номъ, є҆ди́нагѡ ра́ди и҆ себѐ и҆ всѣ́хъ, и҆ всѧ́чєскаѧ зри́тъ: и҆ сокрове́нъ сы́й въ не́мъ, ничто́же. ѿ всѧ́ческихъ зри́тъ.</p>
<p>л҃ѕ. Во ѡ҆́бразъ гдⷭ҇а на́шегѡ і҆и҃са хрⷭ҇та̀, небе́снагѡ человѣ́ка и҆ бг҃а въ слове́снѣмъ и҆ ᲂу҆́мнѣмъ человѣ́цѣ благоразꙋ́мнѣ и҆ познава́тельнѣ не ѡ҆блекі́йсѧ, кро́вь то́чїю є҆́сть и҆ пло́ть, дꙋхо́вныѧ сла́вы чꙋ́вствованїе не могі́й сло́вомъ прїѧ́ти: ꙗ҆́коже и҆ ѿ <anchor type="page" number="110"/> рождества̀ слѣпі́и, сло́вомъ то́чїю свѣ́та со́лнечнагѡ позна́ти не мо́гꙋтъ.</p>
<p>л҃з. Слы́шай та́кѡ и҆ ви́дѧй и҆ разꙋмѣ́ѧй, вѣ́сть глаго́лемыхъ си́лꙋ, ꙗ҆́кѡ ᲂу҆жѐ ѡ҆́бразъ носѧ́й небе́снагѡ, и҆ въ мꙋ́жа прише́дый и҆сполне́нїѧ хрⷭ҇то́ва<footnote lang="cu">Є҆фес. гл. д҃, ст. г҃і.</footnote>, и҆ та́кѡ сы́й мо́жетъ до́брѣ и҆ наставлѧ́ти на пꙋ́ть за́повѣдей бж҃їихъ ста́до бж҃їе: невѣ́дый же и҆́наковъ сы́й, ꙗ҆́вѣ ꙗ҆́кѡ ни чꙋ̑вства дꙋшє́внаѧ и҆ ᲂу҆ѧснє́нна и҆ здра̑ва въ себѣ̀ и҆́мать. Є҆мꙋ́же и҆ па́че до́брѣ прили́чествовати бꙋ́детъ, є҆́же води́мꙋ бы́ти, не́жели води́ти прибѣ́дственнѡ.</p>
<p>л҃и. На ᲂу҆чи́телѧ и҆ наста́вника своего̀, ꙗ҆́кѡ на бг҃а зрѧ́й, сопроти́въ глаго́лати не мо́жетъ: а҆́ще же мни́тъ и҆ глаго́летъ ѻ҆боѧ̑ и҆мѣ́ти, да вѣ́сть, ꙗ҆́кѡ прельсти́лсѧ є҆́сть: каковꙋ́ бо бж҃їи къ бг҃ꙋ и҆́мꙋтъ любо́вь, не вѣ́сть.</p>
<p>л҃ѳ. Вѣ́рꙋѧй въ рꙋцѣ̀ па́стырѧ своегѡ̀ бы́ти животꙋ̀ є҆гѡ̀ и҆ сме́рти, никогда́же проти́вꙋ рече́тъ: си́хъ же невѣ́дѣнїе, прекосло́вїе ражда́етъ, вино́вное мы́сленныѧ и҆ вѣ́чныѧ сме́рти.</p>
<p>м҃. Пре́жде не́же прїѧ́ти и҆зрече́нїе ѡ҆сꙋ́жденникꙋ, мѣ́сто дае́тсѧ ѿвѣ́тствованїѧ є҆мꙋ̀ глаго́лати сꙋдїѝ ѡ҆ тѣ́хъ, ꙗ҆̀же содѣ́ѧ: по ꙗ҆вле́нїи же содѣ́ѧнныхъ, и҆ сꙋдїи́номъ и҆зрече́нїи, ничто́же и҆лѝ ма́ло и҆лѝ вели́ко и҆стѧзꙋ́ющымъ прекосло́витъ.</p>
<p>м҃а. Пре́жде не́же вни́ти въ сїѐ сꙋди́лище и҆́нокꙋ, и҆ ꙗ҆ви́ти є҆мꙋ̀ сердє́чнаѧ, мо́жетъ бы́ть, и҆ противоглаго́лати досто́итъ є҆мꙋ̀, ѻ҆́ва ᲂу҆́бѡ по невѣ́дѣнїю, ѻ҆́ва же и҆ ꙗ҆́кѡ мнѧ́щꙋсѧ кры́ти своѧ̑ сѝ. По ѿкрове́нїи же по́мыслѡвъ и҆ чи́стѣй и҆́сповѣди, не досто́итъ сопроти́въ глаго́лати сꙋдїѝ по бз҃ѣ и҆ ѡ҆блада́телю своемꙋ̀, да́же до сме́рти. И҆́нокъ бо, въ сїѐ сꙋди́лище въ нача́лѣ вше́дый, и҆ ѡ҆б̾ѧви́вый та̑йнаѧ се́рдца своегѡ̀, и҆звѣсти́лсѧ є҆́сть ѿ нача́ла, а҆́ще и҆ ра́зꙋмъ како́въ нибꙋ́дь и҆́мать, ꙗ҆́кѡ безчи́сленныхъ смерте́й досто́инъ є҆́сть, и҆ послꙋша́нїемъ свои́мъ и҆ смире́нїемъ всѧ́кагѡ томле́нїѧ и҆ мꙋче́нїѧ и҆зба́витисѧ вѣ́рꙋетъ, а҆́ще вои́стиннꙋ та́инства ѡ҆́бразъ вѣ́сть.</p>
<anchor type="page" number="111"/>
<p>м҃в. Хранѧ́й сїѧ̑ неизглажда́емѡ во свое́й мы́сли, никогда́же се́рдцемъ подви́гнетсѧ наказꙋ́емь, и҆лѝ ᲂу҆чи́мь, и҆лѝ ѡ҆блича́емь. Поне́же впа́даѧй въ такова̑ѧ ѕла̑ѧ, глаго́лю же въ прекосло́вїе и҆ невѣ́рїе, є҆́же къ дꙋхо́вномꙋ ѻ҆ц҃ꙋ̀ своемꙋ̀ и҆ ᲂу҆чи́телю, въ сѣ́ть и҆ глꙋбинꙋ̀ а҆́довꙋ є҆щѐ жи́въ сы́й, ѻ҆каѧ́ннѣ низво́дитсѧ, и҆ до́мъ сатани́нъ и҆ всѧ́кїѧ є҆гѡ̀ нечи́стыѧ си́лы быва́етъ, ꙗ҆́кѡ непокори́въ и҆ сы́нъ поги́бели.</p>
<p>м҃г. Молю́ тѧ послꙋ́шника, да сїѧ̑ ѡ҆браща́еши ча́стѣ въ мы́сли твое́й, и҆ всѧ́цѣмъ тща́нїемъ подвиза́тисѧ, є҆́же не сни́ти въ речє́ннаѧ а҆́дѡва ѕла̑ѧ, но та́кѡ моли́тисѧ те́плѣ бг҃ови на всѧ́къ де́нь и҆ глаго́лати: бж҃е и҆ гдⷭ҇и всѣ́хъ! всѧ́кагѡ дыха́нїѧ и҆ дꙋшѝ и҆мы́й вла́сть, є҆ди́нъ и҆сцѣли́ти мѧ̀ могі́й, ᲂу҆слы́ши моле́нїе мѧ̀ ѻ҆каѧ́ннагѡ, и҆ гнѣздѧ́щагосѧ во мнѣ̀ ѕмі́а наи́тїемъ всест҃а́гѡ и҆ животворѧ́щагѡ дх҃а ᲂу҆мертви́въ, потребѝ: и҆ менѐ ни́ща и҆ на́га всѧ́кїѧ добродѣ́тели сꙋ́ща, къ нога́мъ ст҃а́гѡ моегѡ̀ ѻ҆тца̀ со слеза́ми припа́сти сподо́би, и҆ ст҃ꙋ́ю є҆гѡ̀ дꙋ́шꙋ къ милосе́рдїю, є҆́же поми́ловати мѧ̀, привлецы̀. И҆ да́ждь, гдⷭ҇и, въ се́рдцѣ мое́мъ смире́нїе и҆ по́мыслы бла́ги, подоба́ющыѧ грѣ́шникꙋ согласи́вшꙋсѧ тебѣ̀ ка́ѧтисѧ, и҆ да не вконе́цъ ѡ҆ста́виши дꙋ́шꙋ, є҆ди́ною сочета́вшꙋсѧ тебѣ̀, и҆ и҆сповѣ́давшꙋ тѧ̀, и҆ вмѣ́стѡ всегѡ̀ мі́ра и҆збра́вшꙋ, и҆ предпоче́тшꙋ тѧ̀: вѣ́си во гдⷭ҇и, ꙗ҆́кѡ хощꙋ̀ спасти́сѧ, а҆́ще и҆ лꙋка́вый мо́й ѻ҆бы́чай препѧ́тствїемъ мѝ быва́етъ: но возмѡ́жна тебѣ̀, влⷣко, сꙋ́ть всѧ̑, є҆ли̑ка невозмѡ́жна сꙋ́ть ѿ человѣ̑къ.</p>
<p>м҃д. До́брое ѡ҆снова́нїе вѣ́ры и҆ наде́жды во дворѣ̀ бл҃гоче́стїѧ положи́вшїи со стра́хомъ и҆ тре́петомъ, и҆ на ка́мени послꙋша́нїѧ дꙋхо́внымъ ѻ҆тце́мъ нѡ́зѣ незы́блеми ᲂу҆тверди́вшїи, и҆ ꙗ҆́кѡ ѿ бж҃їихъ ᲂу҆́стъ ѿ ѻ҆́нѣхъ заповѣ́дꙋємаѧ слꙋ́шающїи, на ѡ҆снова́нїи се́мъ послꙋша́нїѧ без̾ сомнѣ́нїѧ назида́юще ѻ҆́наѧ во смире́нїи дꙋшѝ а҆́бїе и҆справлѧ́ютъ: и҆ и҆справлѧ́етсѧ и҆́ми вели́кое сїѐ и҆ пе́рвое дѣ́ло, самѣ́хъ себѐ ѿверже́нїемъ. Є҆́же бо и҆сполнѧ́ти чꙋ́ждꙋ во́лю, а҆ не свою̀, не то́чїю ѿверже́нїе своеѧ̀ дꙋшѝ, но и҆ ᲂу҆мерщвле́нїе, є҆́же ко всемꙋ̀ мі́рꙋ, содѣ́ловаетъ.</p>
<anchor type="page" number="112"/>
<p>м҃є. Ѡ҆ сопроти́въ глаго́лющемъ своемꙋ̀ ѻ҆тцꙋ̀, сора́дꙋютсѧ бѣ́си: смирѧ́ющꙋсѧ же да́же до сме́рти, ᲂу҆дивлѧ́ютсѧ а҆́гг҃ли: дѣ́ло бо бж҃їе таковы́й дѣ́лаетъ, ᲂу҆подоблѧ́ѧсѧ сн҃ꙋ бж҃їю, и҆спо́лнившемꙋ послꙋша́нїе своемꙋ̀ ѻ҆ц҃ꙋ̀ да́же до сме́рти, сме́рти же кре́стныѧ.</p>
<p>м҃ѕ. Мно́гое и҆ безвре́менное сокрꙋше́нїе се́рдца, помрача́етъ и҆ возмꙋща́етъ смы́слъ, и҆ чи́стꙋю моли́твꙋ и҆ ᲂу҆миле́нїе ѿ дꙋшѝ и҆стреблѧ́етъ: болѣ́знь же серде́чнꙋ сотворѧ́етъ. Ѿсю́дꙋ же жесто́кость и҆ нечꙋ́вство безчи́сленно, си́ми же дꙋхѡ́внымъ мꙋжє́мъ ѿча́ѧнїе бѣ́сове ᲂу҆строѧ́ютъ.</p>
<p>м҃з. Внегда̀ тѧ̀ сїѧ̑, и҆́ноче, срѧ́щꙋтъ, и҆ ѡ҆брѧ́щеши ре́вность и҆ жела́нїе соверше́нства въ дꙋши́ твое́й, ꙗ҆́кѡ вожделѣ́ти всѧ́кꙋ за́повѣдь бж҃їю и҆спо́лнити, и҆ нижѐ до пра́здна словесѐ па́дати и҆ согрѣша́ти, и҆ ни ѿ є҆ди́нагѡ ѿ дре́внихъ свѧты́хъ ѿста́ти дѣѧ́нїемъ, и҆ ра́зꙋмомъ, и҆ видѣ́нїемъ: зри́ши же себѐ возбранѧ́ема ѿ ѻ҆́тай сѣ́ющагѡ пле́велы печа́ли, и҆ не ѡ҆ставлѧ́етъ тѧ̀ взы́ти на толи́кꙋ высотꙋ̀ свѧты́ни, внегда̀ подмета́ти є҆мꙋ̀ по́мыслы печа́ли, и҆ глаго́лати: не мо́щно тѝ посредѣ̀ мі́ра спасти́сѧ, и҆ сохрани́ти всѧ̑ за́пѡвѣди бж҃їѧ без̾ ѡ҆скꙋдѣ́нїѧ, тогда̀ ты̀ во є҆ди́номъ сѣ́дъ ᲂу҆глѣ̀, наединѣ̀ стѧгнѝ себѐ, и҆ соберѝ по́мыслъ, и҆ да́ждь бла́гъ совѣ́тъ дꙋшѝ твое́й, и҆ рцы̀: вскꙋ́ю приско́рбна є҆сѝ, дꙋшѐ моѧ̀; и҆ вскꙋ́ю смꙋща́еши мѧ̀; ᲂу҆пова́й на бг҃а, ꙗ҆́кѡ и҆сповѣ́мсѧ є҆мꙋ̀, сп҃се́нїе лица̀ моегѡ̀ не дѣла̀ моѧ̑, но бг҃ъ мо́й є҆́сть<footnote lang="cu">Ѱал. м҃а, ст. ѕ҃.</footnote>. Кто́ бо ѿ дѣ́лъ зако́на ѡ҆правди́тсѧ; не ѡ҆правди́тсѧ бо пред̾ тобо́ю всѧ́къ живы́й<footnote lang="cu">Ѱал. рм҃в, ст. в҃.</footnote>: но ѿ вѣ́ры, ꙗ҆́же въ са́маго бг҃а моего̀, ᲂу҆пова́ю спасти́сѧ неизрече́ннымъ милосе́рдїемъ є҆гѡ̀ тꙋ́не. И҆дѝ за мно́ю, сатано̀. Гдⷭ҇ꙋ моемꙋ̀ кла́нѧюсѧ, и҆ томꙋ̀ ѿ ю҆́ности моеѧ̀ слꙋжꙋ̀, могꙋ́щемꙋ спастѝ менѐ є҆ди́ною ми́лостїю свое́ю. Ѿстꙋпѝ ᲂу҆̀бо ѿ менѐ: бг҃ъ, сотвори́вый мѧ̀ по ѡ҆́бразꙋ и҆ по подо́бїю своемꙋ̀, сокрꙋши́тъ тѧ̀.</p>
<p>м҃и. Бг҃ъ ѿ на́съ человѣ́кѡвъ ничто́же взыскꙋ́етъ и҆́но, но то́кмѡ є҆́же не согрѣша́ти: сїе́ же нѣ́сть дѣ́ло зако́на, но хране́нїе <anchor type="page" number="113"/> непрестꙋ́пно ѡ҆́браза и҆ го́рнѧгѡ досто́инства. Въ ни́хже по є҆стествꙋ̀ стоѧ́ще, и҆ ри́зꙋ носѧ́ще просвѣще́ннꙋ дх҃а, въ бз҃ѣ пребыва́емъ, и҆ то́й въ на́съ, положе́нїемъ бо́зи и҆ сы́нове сꙋ́ще, свѣ́томъ ра́зꙋма бж҃їѧ зна́менаеми.</p>
<p>м҃ѳ. Оу҆ны́нїе и҆ тѧ́жесть тѣ́ла, ѿ лѣ́ности и҆ нерадѣ́нїѧ прибыва́ющыѧ въ дꙋшѝ, ѿ ѻ҆бы́чнагѡ ѿставлѧ́ютъ пра́вила, и҆ помраче́нїѧ ᲂу҆мꙋ̀ винѡ́вна быва́ютъ и҆ печа́ли, ꙗ҆́коже ѿсю́дꙋ помыслѡ́мъ страхова́нїѧ и҆ хꙋлы̀ ꙗ҆влѧ́тисѧ въ се́рдцѣ, и҆ нижѐ во ѻ҆бы́чное мѣ́сто моли́твы вни́ти ѿ бѣ́са ᲂу҆ны́нїѧ и҆скꙋша́емомꙋ мощѝ: но и҆ лѣни́тисѧ є҆мꙋ̀, и҆ на творца̀ всѣ́хъ помышлѧ́ти безмѣ̑стнаѧ. Позна́въ ᲂу҆̀бо винꙋ̀, и҆ ѿкꙋ́дꙋ на тѧ̀ сїѧ̑ наидо́ша, тща́тельнѣ вни́ди во ѻ҆бы́чное мѣ́сто моли́твы твоеѧ̀, и҆ къ человѣколю́бцꙋ бг҃ꙋ припа́дъ помоли́сѧ со стена́нїи и҆ слеза́ми въ болѣ́зни се́рдца твоегѡ̀, ѡ҆ и҆збавле́нїи тѧ́жести, ᲂу҆ны́нїѧ и҆ лꙋка́выхъ пѡ́мыслъ, и҆ да́стсѧ тебѣ̀ вско́рѣ си́хъ свобожде́нїе. болѣ́зненнѣ толкꙋ́щꙋ и҆ терпѧ́щꙋ.</p>
<p>н҃. Се́рдце чи́сто стѧжа́вый, страхова́нїе побѣдѝ. Є҆ще́ же ѡ҆чища́ющїисѧ ѻ҆вогда̀ низлага́етъ є҃, ѻ҆вогда́ же низлага́емь є҆́сть ѿ негѡ̀. Ѿню́дъ же неподвиза́ѧйсѧ, и҆лѝ всеконе́чнѣ не чꙋ́вствꙋетъ, и҆ внегда̀ дрꙋ́гомъ бы́ти є҆мꙋ̀ страсте́й и҆ бѣсѡ́въ, све́рхъ тщесла́вїѧ и҆ возноше́нїемъ недꙋ́гꙋетъ, мнѧ́сѧ бы́ти что̀, ничто́же сы́й: и҆лѝ страхова́нїю ра́бъ є҆́сть и҆ подчине́нъ, трепе́щѧ ꙗ҆́кѡ младе́нецъ мꙋдрова́нїемъ, и҆ боѧ́сѧ стра́ха та́мѡ, и҆дѣ́же нѣ́сть стра́ха нижѐ страхова́нїѧ боѧ́щымсѧ гдⷭ҇а.</p>
<p>н҃а. Боѧ́йсѧ гдⷭ҇а, бѣсо́вскихъ стремле́нїй не бои́тсѧ, нижѐ немощны́хъ нахожде́нїй и҆́хъ, но нижѐ преще́нїй лꙋка́выхъ человѣ̑къ. И҆ ꙗ҆́коже нѣ́кїй пла́мень, и҆лѝ палѧ́щь ѻ҆́гнь ве́сь сы́й, въ непроходи́мыхъ и҆ те́мныхъ мѣ́стѣхъ въ нощѝ и҆ во днѝ проходѧ̀ ѿгонѧ́етъ бѣ́сы, бѣжа́щыѧ є҆гѡ̀ па́че, не́жели ѻ҆́нъ и҆́хъ, дабы̀ не ѡ҆пали́тисѧ и҆̀мъ ѿ и҆сходѧ́щагѡ ѿ негѡ̀ пламеннови́днагѡ лꙋча̀ бж҃е́ственнагѡ ѻ҆гнѧ̀.</p>
<p>н҃в. И҆́же стра́хомъ бж҃їимъ хо́дитъ, се́й съ мꙋ́жи лꙋка́выми ѡ҆браща́ѧсѧ не бои́тсѧ, стра́хъ є҆гѡ̀ внꙋ́трь и҆мѣ́ѧ, и҆ носѧ̀ неѡбори́мое <anchor type="page" number="114"/> вѣ́ры ѻ҆рꙋ́жїе, съ ни́мже возмога́етъ и҆ мо́жетъ всѧ̑ твори́ти, и҆ ꙗ҆̀же мнѧ́тсѧ мнѡ́гимъ неꙋдѡ́бна и҆ невозмѡ́жна. Но ꙗ҆́коже нѣ́кїй и҆споли́нъ посредѣ̀ ѻ҆безьѧ́нъ, и҆лѝ ле́въ рыка́ющїй посредѣ̀ псѡ́въ и҆ ли́сѡвъ пребыва́ѧй, ᲂу҆пова́етъ на гдⷭ҇а: и҆ тве́рдостїю мꙋдрова́нїѧ ᲂу҆ѧзвлѧ́етъ и҆́хъ, и҆ ᲂу҆страша́етъ смы́слы и҆́хъ, ꙗ҆́кѡ же́злъ желѣ́зный, премꙋ́дрое наводѧ̀ сло́во.</p>
<p>н҃г. Не безмо́лвствꙋѧй то́чїю и҆лѝ повинꙋ́ѧйсѧ, но и҆ и҆гꙋ́менствꙋѧй, и҆ мно́гихъ предстоѧ́тель сы́й, и҆ са́мъ то́й слꙋжа́й, без̾ попече́нїѧ до́лженъ бы́ти, си́рѣчь свобо́денъ ѿ всѣ́хъ жите́йскихъ веще́й несомнѣ́ннѡ. А҆́ще бо пеце́мсѧ, прєстꙋ́пницы за́повѣди бж҃їѧ ѡ҆брѣта́емсѧ, глаго́лющїѧ: не пецы́тесѧ дꙋше́ю ва́шею что̀ ꙗ҆́сте, и҆лѝ что̀ пїе́те, и҆лѝ во что̀ ѡ҆блече́тесѧ, всѣ́хъ бо си́хъ ꙗ҆зы́цы и҆́щꙋтъ<footnote lang="cu">Матѳ. гл. ѕ҃, ст. к҃є и҆ л҃в.</footnote>. И҆ па́ки: зри́те, да не когда̀ ѡ҆тѧгча́ютъ сердца̀ ва̑ша ѡ҆б̾ѧде́нїемъ и҆ пїѧ́нствомъ, и҆ печа́льми жите́йскими<footnote lang="cu">Лꙋкѝ гл. к҃а, ст. л҃д.</footnote>.</p>
<p>н҃д. Ѡ҆ жите́йскихъ веще́хъ пекꙋ́щїйсѧ по́мыслъ и҆мы́й, нѣ́сть свобо́денъ: попече́нїемъ бо ѡ҆ си́хъ содержи́мь є҆́сть и҆ порабоща́емь, а҆́ще ѡ҆ себѣ̀ само́мъ пече́тсѧ си́ми, а҆́ще ѡ҆ и҆нѣ́хъ. Свобо́дный же ѿ си́хъ, ни ѡ҆ себѣ̀ само́мъ, ни и҆нѣ́хъ ра́ди попече́тсѧ ѡ҆ жите́йскихъ, а҆́ще и҆ є҆пі́скопъ, а҆́ще и҆ дїа́конъ, а҆́ще и҆ и҆гꙋ́менъ бы́ти слꙋчи́тсѧ. Но нижѐ пра́зденъ и҆́мать бы́ти когда̀, и҆лѝ что̀ пре́зритъ ѿ хꙋдѣ́йшихъ и҆ малѣ́йшихъ: бг҃оꙋго́днѣ же всѧ̑ творѧ̀ и҆ содѣва́ѧ, без̾ попече́нїѧ во всѣ́хъ ве́щехъ пребꙋ́детъ, и҆ во все́мъ житїѝ.</p>
<p>н҃є. Да не разори́ши хра́минꙋ твою̀, внегда̀ хотѣ́ти тѝ бли́жнѧгѡ созда́ти: ви́ждь бо, ко́ль трꙋ́дно є҆́сть дѣ́ло сїѐ и҆ неꙋдо́бно, да не когда̀ произволѧ́ющꙋ тебѣ̀ сїѐ, и҆ твою̀ низложи́ши, и҆ ѻ҆́нагѡ созда́ти ѿню́дъ не возмо́жеши.</p>
<p>н҃ѕ. А҆́ще несоверше́нное безпристра́стїе веще́й жите́йскихъ и҆ и҆мѣ́нїй стѧ́жеши, да не восхо́щеши врꙋче́нꙋ бы́ти тебѣ̀ ᲂу҆правле́нїю [во ѻ҆би́тели] дѣ́лъ, да не ꙗ҆́тъ бы́въ си́ми, вмѣ́стѡ є҆́же прїѧ́ти мздꙋ̀ слꙋ́жбы, ѡ҆сꙋжде́нїе та́тѧ и҆ свѧщеннокра́дца понесе́ши. <anchor type="page" number="115"/> А҆́ще же ѿ предстоѧ́телѧ на сїѐ понꙋжде́нъ бꙋ́деши, ꙗ҆́кѡ ѻ҆́гнь палѧ́щь во ᲂу҆правле́нїи бꙋ́ди: и҆ прило́гъ по́мысла и҆́сповѣдїю и҆ покаѧ́нїемъ возбранѧ́ѧ, невреди́мь моли́твою предстоѧ́телѧ соблюде́шисѧ.</p>
<p>н҃з. Не бы́вый безстра́стенъ, нижѐ ꙗ҆́кѡ є҆́сть безстра́стїе, вѣ́сть, и҆ нижѐ вѣ́рꙋетъ бы́ти комꙋ̀ таковꙋ̀ на землѝ. Ка́кѡ бо себѐ не ѿвергі́йсѧ пе́рвѣе, и҆ кро́вь свою̀ не и҆стощи́вый ᲂу҆се́рднѣ блаже́нныѧ ра́ди вои́стиннꙋ жи́зни сеѧ̀, возмни́тъ, ꙗ҆́кѡ и҆ны́й сїѧ̑ сотворѝ, во є҆́же стѧжа́ти безстра́стїе; та́коже и҆ мнѧ́йсѧ и҆мѣ́ти дх҃а ст҃а, ничто́же и҆мѣ́ѧ, не вѣ́рꙋетъ никогда́же, слы́ша дѣ̑йствїѧ є҆гѡ̀ познава́єма во и҆мꙋ́щихъ дх҃а ст҃а́го, ꙗ҆́кѡ є҆́сть кто̀ въ ро́дѣ се́мъ ра́венъ а҆пⷭ҇лѡмъ хрⷭ҇тѡ́вымъ, и҆ сꙋ́щымъ ѿ вѣ́ка ст҃ы̑мъ, дѣ́йствꙋемь и҆ дви́жимь бж҃е́ственнымъ дх҃омъ, и҆лѝ во видѣ́нїи сегѡ̀ и҆ въ чꙋ́вствїи бы́въ. Кі́йждо во ѿ своегѡ̀ ᲂу҆строе́нїѧ, и҆ ѡ҆ дѣла́хъ бли́жнѧгѡ сꙋ́дитъ, ꙗ҆кѡва̀ сꙋ́ть, и҆лѝ ѡ҆ добродѣ́тели рещѝ, и҆лѝ ѡ҆ ѕло́бѣ.</p>
<p>н҃и. И҆́но є҆́сть безстра́стїе дꙋшѝ, и҆ и҆́но безстра́стїе тѣ́ла: ѻ҆́во бо и҆ тѣ́ло ѡ҆свѧща́етъ свое́ю свѣ́тлостїю, и҆ свѣтоли́тїемъ ст҃а́гѡ дх҃а: ѻ҆́во же є҆ди́но са́мо ѡ҆ себѣ̀ ни въ чесо́мъ стѧжа́вшаго по́льзовати мо́жетъ.</p>
<p>н҃ѳ. Ꙗ҆́коже ѿ кра́йнїѧ нищеты̀ въ бога́тство и҆ свѣ́тлый са́нъ царе́мъ возведе́нный, и҆ во ᲂу҆́тварь ѿ негѡ̀ свѣ́тлꙋ ѡ҆блече́нный, и҆ пред̾ лице́мъ є҆гѡ̀ стоѧ́ти повелѣ́нїе полꙋчи́вшїй, и҆ самаго̀ того̀ царѧ̀ съ вожделѣ́нїемъ ви́дитъ, и҆ ꙗ҆́кѡ благодѣ́телѧ вельмѝ лю́битъ, и҆ ᲂу҆́тварь, въ ню́же ѡ҆блече́сѧ, ꙗ҆́снѣ разсма́триваетъ, и҆ са́нъ познава́етъ, и҆ да́нное є҆мꙋ̀ бога́тство вѣ́сть: та́кѡ и҆ и҆́нокъ вои́стиннꙋ ѿ мі́ра и҆ веще́й ѻ҆́нагѡ ѿше́дъ, и҆ пристꙋ́пль ко хрⷭ҇тꙋ̀, воззва́нъ бы́въ благоразꙋ́мнѡ, и҆ къ высотѣ̀ дꙋхо́внагѡ видѣ́нїѧ дѣ́ланїемъ за́повѣдей возведе́нъ бы́въ, и҆ самаго̀ бг҃а непреле́стнѣ зри́тъ, и҆ бы́вшее въ себѣ̀ и҆змѣне́нїе ꙗ҆́снѣ ᲂу҆сма́триваетъ. Ви́дитъ бо при́снѡ благода́ть животворѧ́щагѡ дх҃а, ѡ҆сїѧва́ющꙋю є҆го̀, ꙗ҆́же и҆ ѡ҆дѣѧ́нїе нарица́етсѧ, и҆ ца́рскаѧ багрѧни́ца, па́че же самаго̀ хрⷭ҇та̀ гдⷭ҇а, занѐ во хрⷭ҇та̀ вѣ́рꙋющїи, въ него̀ ѡ҆блека́ютсѧ.</p>
<anchor type="page" number="116"/>
<p>ѯ҃. Мно́зи чтꙋ́тъ бж҃е́ствєннаѧ писа̑нїѧ, и҆ ѻ҆́ви чтѡ́маѧ слы́шатъ: ма́ли же что́мыхъ си́лꙋ и҆ ра́зꙋмъ пра́вѡ вѣ́дѣти мо́гꙋтъ: и҆̀же ѻ҆вогда̀ невозмѡ́жна бы́ти, ꙗ҆̀же ѿ бж҃е́ственныхъ писа́нїй ᲂу҆твержда́ютъ: ѻ҆вогда́же и҆ невѣ̑рна всеконе́чнѣ мнѧ́тъ, и҆̀же и҆носказꙋ́ютъ сїѧ̑ ѕлѣ̀. И҆ по настоѧ́щемꙋ вре́мени глаго́лємаѧ сꙋ́дѧтъ, ꙗ҆́кѡ въ бꙋ́дꙋщемъ произы́дꙋтъ: ѡ҆ бꙋ́дꙋщихъ же речє́ннаѧ, ꙗ҆́кѡ ᲂу҆жѐ бы̑вшаѧ, и҆ на всѧ́къ де́нь быва̑ющаѧ сказꙋ́ютъ. И҆ та́кѡ нѣ́сть сꙋда̀ пра́ва въ ни́хъ, нижѐ распозна́нїѧ и҆́стинна въ бж҃е́ственныхъ и҆ человѣ́ческихъ ве́щехъ.</p>
<p>ѯ҃а. Всѣ́хъ вѣ́рныхъ ꙗ҆́кѡ є҆ди́наго зрѣ́ти до́лжни є҆смы̀ вѣ́рнїи, и҆, ꙗ҆́кѡ при є҆ди́номъ ко́емждо и҆́хъ є҆́сть хрⷭ҇то́съ, помышлѧ́ти: та́кѡ къ немꙋ̀ любо́вїю расположены̀ бы́ти, ꙗ҆́кѡ готѡ́вымъ бы́ти за него̀ положи́ти дꙋ́шы своѧ̑. Ѿню́дъ бо нижѐ глаго́лати и҆лѝ мнѣ́ти до́лжни є҆смы̀ кого̀ лꙋка́ва, но на всѣ́хъ, ꙗ҆́кѡ благи́хъ зрѣ́ти, ꙗ҆́коже реко́хомъ. А҆́ще бо и҆ ѿ страсте́й стꙋжа́ема ᲂу҆ви́диши кого̀, не бра́та, но стра̑сти возненави́ждь ра́тꙋющыѧ є҆го̀. А҆́ще и҆ ѿ по́хотей и҆ предпрїѧ́тїй мꙋ́чима, наипа́че ᲂу҆милосе́рдисѧ, да не когда̀ и҆ са́мъ и҆скꙋше́нъ бꙋ́деши, ꙗ҆́кѡ под̾ премѣ́ною сы́й вещества̀ ᲂу҆добоизмѣнѧ́емагѡ.</p>
<p>ѯ҃в. А҆́ще кто̀ ло́женъ ѿ лицемѣ́рїѧ и҆лѝ ѿ дѣ́лъ поро́ченъ, и҆лѝ вма́лѣ ᲂу҆ѧ́звленъ ѿ є҆ди́ныѧ стра́сти, и҆лѝ нѣ́коликѡ лиша́емь ѿ нерадѣ́нїѧ въ нѣ́коей ча́сти є҆́сть, не счислѧ́етсѧ со всѣ́ми, но ꙗ҆́кѡ непотре́бенъ и҆ ѿве́рженъ ѿме́щетсѧ: ꙗ҆́кѡ да не вовре́мѧ протѧже́нїѧ расто́ргнꙋтисѧ сотвори́тъ сою́зꙋ вери́ги, и҆ раздѣле́нїе въ нераздѣле́нныхъ, и҆ печа́ль въ ѻ҆бои́хъ содѣ́лаетъ пред̾ ни́мъ ѡ҆ послѣ́днихъ, си̑мъ же ѡ҆ разлꙋче́нїи предварѧ́ющихъ болѣ́знꙋющымъ.</p>
<p>ѯ҃г. И҆́мъ же ѡ҆́бразомъ на пла́мень горѧ́щїѧ пе́щи пе́рсть пове́ргшїй кто́-либо, ᲂу҆гаша́етъ ѻ҆́ный: тѣ́мъ же ѡ҆́бразомъ и҆ житє́йскаѧ попечє́нїѧ, и҆ всѧ́ко пристра́стїе хꙋды́ѧ и҆ малѣ́йшїѧ ве́щи, возже́гшꙋюсѧ въ нача́лѣхъ теплотꙋ̀ се́рдца потреблѧ́ютъ.</p>
<p>ѯ҃д. Всѧ́кагѡ ꙗ҆́стїѧ и҆ питїѧ̀, и҆ ᲂу҆краше́нїѧ ри́знагѡ, зачина́ѧй внꙋ́трь себѐ стра́хъ сме́рти, возгнꙋша́етсѧ, и҆ не бꙋ́детъ <anchor type="page" number="117"/> сла́достнѣ ꙗ҆́сти хлѣ́ба, ни пи́ти воды̀: пода́стъ же є҆ди́нꙋ потре́бꙋ тѣлесѝ, є҆ли́кѡ то́чїю самодово́льно є҆́сть къ житїю̀: всѧ́кїѧ во́ли своеѧ̀ ѿве́ржетсѧ, и҆ ра́бъ всѣ́хъ съ разсꙋжде́нїемъ повелѣва́емыхъ бꙋ́детъ.</p>
<p>ѯ҃є. Въ раба̀ себѐ преда́вый сꙋ́щымъ по бз҃ѣ ѻ҆тцє́мъ свои̑мъ стра́ха ра́ди мꙋ́ки, не бы̀ повелѣва́ємаѧ ѡ҆блегчава̑ющаѧ болѣ́знь се́рдца є҆гѡ̀ и҆збра́лъ, ни рѣша̑ющаѧ ᲂу҆́зы стра́ха, нижѐ на такѡва́ѧ любо́внѣ и҆лѝ ласка́тельнѣ и҆лѝ повели́тельнѣ поѡщрѧ́ющихъ послꙋ́шаетъ: но па́че возраща̑ющаѧ є҆го̀ предпочте́тъ, и҆ спекꙋла́тора возмога́юща возлю́битъ. И҆ въ си́хъ пребыва́етъ, ꙗ҆́кѡ не ча́ѧ когда̀ свобо́дꙋ прїѧ́ти ѿню́дъ ѿ тѣ́хъ: ᲂу҆пова́нїе бо и҆збавле́нїѧ болѣ́знь легча́йшꙋ дѣ́лаетъ, є҆́же є҆́сть безполе́зно ка́ющемꙋсѧ те́плѣ.</p>
<p>ѯ҃ѕ. Всѧ́комꙋ по бз҃ѣ жи́ти начина́ющемꙋ поле́зенъ є҆́сть стра́хъ мꙋ́ки, и҆ болѣ́знь ѿ негѡ̀ ражда́емаѧ: без̾ таковы́ѧ же болѣ́зни, и҆ ᲂу҆́зъ нача́ло положи́ти мечта́ѧйсѧ, не на песцѣ̀ то́чїю дѣѧ́нїй свои́хъ ѡ҆снова́нїе полага́етъ, но и҆ на воздꙋ́сѣ мни́тсѧ без̾. ѡ҆снова́нїй составлѧ́ти хра́минꙋ, є҆́же ѿню́дъ невозмо́жно. Болѣ́знь бо сїѧ̀ ско́рѡ всѧ́кꙋ ра́дость ражда́етъ, и҆ ᲂу҆́зы сїѧ̑ всѣ́хъ согрѣше́нїй и҆ страсте́й ᲂу҆́зы расте́рзываютъ, и҆ спекꙋла́торъ се́й не сме́рти, но жи́зни вѣ́чныѧ вино́венъ быва́етъ.</p>
<p>ѯ҃з. И҆́же а҆́ще не восхо́щетъ ѿскочи́ти и҆ ѿбѣ́гнꙋти ражда́ющїѧсѧ болѣ́зни ѿ стра́ха вѣ́чныѧ мꙋ́ки, но произволе́нїемъ се́рдца послѣ́дꙋетъ є҆́й, и҆ востѧ́гнетъ на себѐ ᲂу҆́зы сеѧ̀ по мѣ́рѣ, скорѣ́е ше́ствовати и҆́мать, и҆ сїѧ̀ пред̾ лице́мъ цр҃ѧ̀ ца́рствꙋющихъ предста́витъ є҆го̀. Семꙋ́ же бы́вшꙋ, кꙋ́пнѡ є҆́же воззрѣ́ти є҆мꙋ̀ не ꙗ҆́снѣ къ сла́вѣ є҆гѡ̀, а҆́бїе разрѣша́тсѧ ᲂу҆́зы, спекꙋла́торный же стра́хъ бѣжа́ти и҆́мать ѿ негѡ̀, и҆ ꙗ҆́же въ се́рдцѣ є҆гѡ̀ болѣ́знь преложи́тсѧ въ ра́дость, и҆ и҆сто́чникъ бꙋ́детъ точа́щъ чꙋ́вственнѣ сле́зы подоборѣ́чнѣ приснотекꙋ́щыѧ, мы́сленнѣ же тишинꙋ̀, кро́тость и҆ неизрече́ннꙋ сла́дость, є҆ще́ же мꙋ́жество, є҆́же ко всѧ́комꙋ послꙋша́нїю за́повѣдей бж҃їихъ свобо́днѣ и҆ невозбра́ннѣ тещѝ, є҆́же є҆щѐ новонача̑льнымъ невозмо́жно є҆́сть: <anchor type="page" number="118"/> къ средѣ́ же по предспѣ́ѧнїю восше́дшымъ и҆ сво́йственно є҆́сть: совершє́ннымъ же быва́ющымъ свѣ́тъ быва́етъ и҆сто́чникъ се́й, се́рдцꙋ а҆́бїе и҆змѣнѧ́емꙋ и҆ прелага́емꙋ.</p>
<p>ѯ҃и. И҆мы́й внꙋ́трь себѐ свѣ́тъ всест҃а́гѡ дх҃а, не терпѧ̀ сегѡ̀ зрѣ́ти, на зе́млю ни́цъ па́даетъ, зове́тъ и҆ вопїе́тъ во ᲂу҆́жасѣ и҆ стра́сѣ мно́зѣ, ꙗ҆́кѡ па́че є҆стества̀, па́че сло́ва, па́че мы́сли дѣ́йство ви́дѣвъ и҆ ѡ҆щꙋти́въ: и҆ быва́етъ подо́бенъ человѣ́кꙋ горѧ́щꙋ ѿ чесогѡ́либо внꙋ́трь ᲂу҆́дꙋ ѻ҆гне́мъ и҆́мже пали́мь, и҆ жже́нїѧ пла́мене не могі́й терпѣ́ти, быва́етъ ꙗ҆́кѡ и҆зстꙋпи́вшїй, и҆ нижѐ сво́й бы́ти ѿню́дъ могі́й. Слеза́ми же полива́емь присноте́чнѣ, и҆ си́ми прохлажда́емь ѻ҆́гнь возжига́етъ жела́нїѧ ѕѣ́льнѣе: ѿсю́дꙋ же сле́зы пролива́етъ мно́жае, и҆ си́хъ и҆злїѧ́нїемъ ѡ҆мыва́емь, свѣтлѣ́е сїѧ́етъ. Є҆гда́ же ве́сь разже́гсѧ ꙗ҆́кѡ свѣ́тъ бꙋ́детъ, тогда̀ и҆сполнѧ́етсѧ рече́нное: бг҃ъ съ ѡ҆божа́емыми ѿ негѡ̀ человѣ́ки соединѧ́емь и҆ и҆́ми познава́емь, и҆ толи́кѡ, мо́жетъ бы́ть, є҆ли́кѡ ᲂу҆жѐ съ совокꙋпи́вшимисѧ соедини́сѧ, и҆ позна́вшымъ ѿкры́сѧ.</p>
<p>ѯ҃ѳ. Пре́жде пла́ча и҆ сле́зъ никто́же на́съ да прельща́етъ тще́тными словесы̑, нижѐ са́ми прельща́емъ себѐ: нѣ́сть въ на́съ покаѧ́нїѧ, нижѐ и҆́стинна раска́ѧнїѧ, ни стра́ха бж҃їѧ въ сердца́хъ на́шихъ, ни зазрѣ́хомъ себѐ, ни въ чꙋ́вство бꙋ́дꙋщагѡ сꙋда̀ и҆ вѣ́чныхъ мꙋ́къ прїи́де дꙋша̀ на́ша. А҆́ще бо зазрѣ́ли бы́хомъ себѐ, и҆ стѧжа́ли бы́хомъ сїѧ̑, и҆ въ сїѧ̑ пришлѝ бы́хомъ, а҆́бїе и҆ сле́зы произвелѝ бы́хомъ: си́хъ бо кромѣ̀ ни жестокосе́рдїе на́ше ᲂу҆мѧгчи́тисѧ когда̀ мо́жетъ, ни дꙋша̀ на́ша дꙋхо́внѡ смире́нїе стѧ́жетъ, ни смире́ни бы́ти возмо́жемъ. Тако́въ же не бы́вый, соедини́тисѧ дх҃ꙋ ст҃о́мꙋ не мо́жетъ: семꙋ́ же ѡ҆чище́нїемъ не соедини́выйсѧ, нижѐ во видѣ́нїе и҆ ра́зꙋмъ бж҃їй прїитѝ мо́жетъ, нижѐ досто́инъ є҆́сть добродѣ́телемъ смире́нїѧ та́инственнѣ и҆з̾ꙋча́тисѧ.</p>
<p>ѻ҃. Притворѧ́ющихсѧ добродѣ́тельными, и҆ ко́жею ѻ҆́вчею по ѡ҆́бразꙋ и҆́но ꙗ҆влѧ́ющихъ и҆́но же сꙋ́щихъ по внꙋ́треннемꙋ человѣ́кꙋ, всѧ́кїѧ не́гли и҆спо́лненныхъ непра́вды, по́лныхъ за́висти и҆ рве́нїѧ, и҆ сласте́й ѕлосмра́дїѧ, ꙗ҆́кѡ безстра́стныхъ мно́жайшїи, ꙗ҆́кѡ ст҃ы́хъ <anchor type="page" number="119"/> чтꙋ́тъ, неѡчище́нно и҆мꙋ́ще дꙋше́вное ѻ҆́ко, нижѐ позна́ти и҆̀хъ могꙋ́ще ѿ плодѡ́въ и҆́хъ: во благоговѣ́нїи же и҆ добродѣ́тели и҆ простотѣ̀ се́рдца пребыва́ющихъ, и҆ ст҃ы́хъ сꙋ́щихъ вои́стиннꙋ ꙗ҆́кѡ про́чїихъ ѿ человѣ̑къ пренебрега́ютъ, и҆ презира́юще и҆̀хъ притека́ютъ, и҆ за ничто́же вмѣнѧ́ютъ.</p>
<p>ѻ҃а. Глаго́ливаго и҆ тщесла́внаго, ᲂу҆чи́тельнымъ па́че и҆ дꙋхо́внымъ такові́и бы́ти вмѣнѧ́ютъ: молчали́ваго же и҆ ѿ праздносло́вїѧ блюдꙋ́щагосѧ, невѣ́ждою и҆ безгла́снымъ бы́ти ᲂу҆твержда́ютъ.</p>
<p>ѻ҃в. Дх҃омъ ст҃ы́мъ вѣща́ющаго, высокомꙋ́дреннїи и҆ го́рдостїю недꙋ́гꙋющїи дїа́волею, ꙗ҆́кѡ высокомꙋ́дра и҆ го́рда ѿвраща́ютсѧ, ѿ слове́съ є҆гѡ̀ ᲂу҆жаса́ющесѧ, па́че не́жели ᲂу҆милѧ́ющесѧ. Ѿ чре́ва же и҆лѝ ᲂу҆че́нїй тонкосло́вствꙋющаго, и҆ проти́вꙋ спасе́нїѧ своегѡ̀ лгꙋ́щаго, вельмѝ похвалѧ́ютъ и҆ прїе́млютъ: и҆ та́кѡ никто́же є҆́сть и҆з̾ таковы́хъ до́брѣ, и҆ ꙗ҆кова̀ є҆́сть ве́щь, разсꙋди́ти и҆ ᲂу҆ви́дѣти могꙋ́щїй.</p>
<p>ѻ҃г. Блаже́ни, глаго́летъ бг҃ъ, чи́стїи се́рдцемъ, ꙗ҆́кѡ ті́и бг҃а ᲂу҆́зрѧтъ<footnote lang="cu">Матѳ. є҃, ст. и҃.</footnote>: чи́сто же се́рдце, не є҆ди́на добродѣ́тель, ни двѣ̀, ни де́сѧть ѡ҆быко́ша соверша́ти, но всѧ̑ вкꙋ́пѣ, ꙗ҆́коже рещѝ, а҆́ки є҆ди́на нѣ́каѧ сꙋ́щи и҆ соверше́ннѣ и҆спра́влени бы́вше: и҆ нижѐ та́кѡ чи́сто се́рдце є҆ди́ни сотвори́ти мо́гꙋтъ без̾ дѣ́йствїѧ и҆ прише́ствїѧ ст҃а́гѡ дх҃а. Ꙗ҆́коже бо кова́чь хꙋдо́жество ѻ҆рꙋ́дїи свои́ми показꙋ́етъ, без̾ ѻ҆́гненнагѡ же дѣ́йствїѧ ничто́же ѿню́дъ произвестѝ въ дѣ́ло мо́жетъ: та́кѡ и҆ человѣ́къ всѧ̑ твори́тъ, и҆ ꙗ҆́кѡ ѻ҆рꙋ̑дїѧ, ᲂу҆потреблѧ́етъ добродѣ́тєли: без̾ прише́ствїѧ же дꙋхо́внагѡ ѻ҆гнѧ̀, недѣ́йствєнны пребыва́ютъ и҆ безполє́зны, скве́рнꙋ и҆ нечистотꙋ̀ не ѡ҆чища́ющыѧ дꙋше́внꙋю.</p>
<p>ѻ҃д. Ѿ бж҃е́ственнагѡ креще́нїѧ согрѣше́нїй прїе́млемъ ѡ҆ставле́нїе и҆ пре́жднїѧ клѧ́твы свобожда́емсѧ, и҆ прише́ствїемъ ст҃а́гѡ дх҃а ѡ҆свѧща́емсѧ: соверше́ннꙋю же благода́ть, по семꙋ̀: Вселю́сѧ въ ни́хъ, и҆ похождꙋ̀<footnote lang="cu">в҃ Кор. ѕ҃, ст. ѕ҃і.</footnote> не тогда̀: сїе́ бо є҆́сть и҆звѣстновѣ́рныхъ, <anchor type="page" number="120"/> и҆ ѿ дѣ́лъ сїю̀ показꙋ́ющихъ. По креще́нїи бо на́шемъ, къ лꙋка̑вымъ и҆ стꙋ̑днымъ дѣѧ́нїємъ ᲂу҆клонѧ́ющесѧ, и҆ са́мо то̀ ѡ҆свѧще́нїе всѧ́чески ѿме́щемъ. покаѧ́нїемъ же и҆ и҆́сповѣдїю и҆ слеза́ми по мѣ́рѣ ѡ҆ставле́нїе пре́жнихъ согрѣше́нїй прїе́млемъ: и҆ та́кѡ ѡ҆свѧще́нїе со благода́тїю, ꙗ҆́же свы́ше прїе́млемъ.</p>
<p>ѻ҃є. Ѿмы́тїе скве́рны стꙋ́дныхъ дѣѧ́нїй покаѧ́нїемъ быва́етъ, посе́мъ же прича́стїе ст҃а́гѡ дх҃а: не про́стѣ же, но по вѣ́рѣ, и҆ завѣща́нїю, и҆ смире́нїю, ѿ всеѧ̀ дꙋшѝ ка́ющихсѧ: не то́чїю же тогда̀, но и҆ по прїѧ́тїи соверше́ннагѡ ѡ҆ставле́нїѧ согрѣше́нїй ѿ ѻ҆тца̀ и҆ воспрїе́мника. Сегѡ̀ ра́ди добро̀ є҆́сть, на всѧ́къ де́нь ка́ѧтисѧ, по за́повѣди повелѣва́ющей: пока́йтесѧ, прибли́жибосѧ ца́рствїе нбⷭ҇ное<footnote lang="cu">Матѳ. г҃, ст. в҃.</footnote>, непредѣ́льно на́мъ ꙗ҆влѧ́етъ дѣ́ланїе.</p>
<p>ѻ҃ѕ. Бл҃года́ть всест҃а́гѡ дх҃а ᲂу҆невѣща́ющымсѧ хрⷭ҇тꙋ̀ дꙋша́мъ ꙗ҆́кѡ ѡ҆брꙋче́нїе дае́тсѧ. И҆ ꙗ҆́коже без̾ ѡ҆брꙋче́нїѧ не и҆́мать ᲂу҆твержде́нїѧ жена̀, є҆́же сочета́нїю съ мꙋ́жемъ когда́либо по́длиннѡ бы́ти: та́кѡ нижѐ дꙋша̀ тве́рдое прїе́млетъ и҆звѣ́ствованїе когда́либо, є҆́же со влⷣкою свои́мъ и҆ бг҃омъ во вѣ́ки вкꙋ́пѣ бы́ти. И҆лѝ та́инственнѡ и҆ неизрече́ннѡ съ ни́мъ соединѧ́тисѧ, и҆ непрестꙋ́пныѧ добро́ты є҆гѡ̀ наслажда́тисѧ, а҆́ще ѡ҆брꙋче́нїѧ благода́ти є҆гѡ̀ не прїи́метъ, и҆ разꙋ́мнѣ є҆гѡ̀ себѣ̀ не стѧ́жетъ.</p>
<p>ѻ҃з. И҆́мъ же ѡ҆́бразомъ пи́шємыѧ согла̑сныѧ хартїѝ а҆́ще по́дписей достовѣ́рныхъ свидѣ́телей не прїи́мꙋтъ, нѣ́сть ѡ҆брꙋче́нїе и҆звѣ́стно: та́кѡ нижѐ пре́жде дѣ́ланїѧ за́повѣдей и҆ добродѣ́телей стѧжа́нїѧ, просвѣще́нїе благода́ти тве́рдо быва́етъ. Є҆́же бо въ согла́сїѧхъ свидѣ́телїе, сїѐ въ дꙋхо́внѣмъ ѡ҆брꙋче́нїи дѣ́ланїе за́повѣдей и҆ добродѣ́тєли сꙋ́ть: соверше́нное бо си́ми прїе́млетъ ѡ҆держа́нїе ѡ҆брꙋче́нїѧ кі́йждо ѿ и҆мꙋ́щихъ спасти́сѧ.</p>
<p>ѻ҃и. Пе́рвѣе а҆́ки согла̑сїѧ пи́шꙋтсѧ дѣ́ланїемъ за́повѣдей, та́же ѿ добродѣ́телей запечатлѣва́ютсѧ и҆ подписꙋ́ютсѧ: и҆ тогда̀ дае́тъ пе́рстень жени́хъ хрⷭ҇то́съ невѣ́стѣ дꙋшѝ, си́рѣчь ѡ҆брꙋче́нїе дх҃а.</p>
<anchor type="page" number="121"/>
<p>ѻ҃ѳ. Ꙗ҆́коже невѣ́ста пре́жде бра́ка ѡ҆брꙋче́нїе то́чїю ѿ жениха̀ прїе́млетъ: прида́ное же по согла́сїю и҆ ѻ҆бѣща́нныѧ въ ѻ҆́номъ да́ры по бра́цѣ прїѧ́ти ѡ҆жида́етъ. Та́кѡ ᲂу҆́бѡ и҆ невѣ́ста вѣ́рныхъ це́рковь, и҆ дꙋша̀ є҆ди́нагѡ когѡ́ждо и҆з̾ на́съ, пе́рвѣе ѿ жениха̀ хрⷭ҇та̀ ѡ҆брꙋче́нїе то́чїю прїе́млетъ дх҃а: вѣ̑чнаѧ же блага̑ѧ и҆ нбⷭ҇ное црⷭ҇твїе по ѿше́ствїи ѿсю́дꙋ прїѧ́ти ѡ҆жида́етъ, и҆звѣствꙋ́ема ѡ҆брꙋче́нїемъ показꙋ́ющимъ є҆́й сїѧ̑ ꙗ҆́кѡ въ зерца́лѣ, и҆ ᲂу҆твержда́ющимъ блага̑ѧ, на нѧ̑же согласи́сѧ со влⷣкою свои́мъ и҆ бг҃омъ.</p>
<p>п҃. Ꙗ҆́коже коснѧ́щꙋ жени́хъ во ѿше́ствїи, и҆лѝ ᲂу҆пражнѧ́ющꙋсѧ во и҆нѣ́хъ нѣ́кихъ дѣ́лѣхъ, и҆ бра́къ є҆щѐ ѿлага́ющꙋ сотвори́ти, а҆́ще разгнѣ́вавшисѧ невѣ́ста, любо́вь ѻ҆́нагѡ пре́зритъ, и҆ ѡ҆брꙋчи́тельнꙋю хартїю̀ и҆лѝ и҆згла́дитъ, и҆лѝ раздере́тъ: ѿпаде́тъ а҆́бїе ѿ наде́жды на жениха̀: та́кѡ и҆ съ дꙋше́ю ѡ҆бы́че быва́ти: внегда́ бо рече́тъ кто̀ ѿ подвиза́ющихсѧ, доко́лѣ ѕлострада́ти до́лженъ є҆́смь; и҆ по́стничєскїѧ по́двиги и҆ трꙋды̀ пренебреже́тъ, и҆ нерадѣ́нїемъ за́повѣдей, и҆ ѡ҆ставле́нїемъ всегда́шнѧгѡ покаѧ́нїѧ, а҆́ки и҆згла́дитъ и҆ раздере́тъ согла̑сїѧ: а҆́бїе ѿпа́даетъ и҆ ѿ ѡ҆брꙋче́нїѧ, и҆ ѿ наде́жды на бг҃а соверше́ннѡ.</p>
<p>п҃а. Ꙗ҆́коже невѣ́ста, а҆́ще ко и҆но́мꙋ любо́вь ѡ҆брꙋче́ннагѡ съ не́ю жениха̀ прело́житъ, и҆ сожи́тельствовати и҆́мать съ ни́мъ ꙗ҆́вѣ и҆лѝ ѻ҆́тай: не то́чїю ничто́же ѿ ѡ҆бѣща́нныхъ є҆́й ѿ жениха̀ прїе́млетъ, но и҆ ка́зней и҆ ѡ҆сꙋжде́нїѧ ѿ зако́на ча́ѧти бꙋ́детъ досто́йнѡ. Та́кѡ и҆ съ на́ми быва́ти ѡ҆бы́че. А҆́ще бо прело́житъ кто̀ любо́вь жениха̀ хрⷭ҇та̀ на и҆́нꙋ нѣ́кꙋю ве́щь ꙗ҆́вѣ и҆лѝ ѻ҆́тай, и҆ ᲂу҆де́ржано бꙋ́детъ се́рдце є҆гѡ̀ въ не́й: ненави́стно є҆́сть женихо́ви, и҆ ме́рзко и҆ недосто́йно соедине́нїѧ є҆гѡ̀. рече́ бо: а҆́зъ лю́бѧщыѧ мѧ̀ люблю̀<footnote lang="cu">При́тч. гл. и҃, ст. з҃і.</footnote>.</p>
<p>п҃в. Подоба́етъ комꙋ́ждо ѿ таковы́хъ зна́менїй смотрѣ́ти, а҆́ще ѡ҆брꙋче́нїе дꙋ́ха ѿ жениха̀ и҆ влⷣки хрⷭ҇та̀ прїѧ́лъ є҆́сть. И҆ а҆́ще ᲂу҆́бѡ прїѧ́лъ є҆́сть, да тщи́тсѧ сїѐ содержа́ти: а҆́ще не ᲂу҆̀ сїѐ <anchor type="page" number="122"/> прїѧ́ти сподо́бисѧ, да потщи́тсѧ дѣ́лы благи́ми и҆ дѣѧ́нїи и҆ теплѣ́йшимъ покаѧ́нїемъ по си́хъ прїѧ́ти и҆ сохрани́ти є҆̀ дѣ́ланїемъ за́повѣдей и҆ добродѣ́телей притѧжа́нїемъ.</p>
<p>п҃г. Ꙗ҆́коже покро́въ всеѧ̀ хра́мины ѡ҆снова́ньми и҆ про́чїимъ зда́нїемъ стои́тъ, и҆ ꙗ҆́коже ѡ҆снова̑нїѧ тогѡ̀ ра́ди полага́ютсѧ, дабы̀ держа́ли покро́въ, ꙗ҆́кѡ нꙋ̑жныѧ и҆ потрє́бныѧ, и҆ нижѐ покро́въ без̾ ѡ҆снова́нїѧ стоѧ́ти ѡ҆бы́че, нижѐ ѡ҆снова̑нїѧ без̾ покро́ва къ житїю̀ потрє́бна и҆лѝ всѧ́кѡ полє́зна сꙋ́ть: та́кѡ и҆ благода́ть дх҃а соблюда́етсѧ дѣ́ланїемъ за́повѣдей, и҆ дѣѧ̑нїѧ за́повѣдей по да́рꙋ бж҃їю, ꙗ҆́кѡ ѡ҆снова̑нїѧ полага́ютсѧ. И҆ нижѐ бл҃года́ть дх҃а пребыва́ти въ на́съ ѡ҆бы́че без̾ дѣ́ланїѧ за́повѣдей, нижѐ дѣ́ланїе за́повѣдей без̾ благода́ти бж҃їѧ потре́бно и҆ поле́зно є҆́сть.</p>
<p>п҃д. И҆́мже ѡ҆́бразомъ безпокро́внаѧ хра́мина, ѿ нерадѣ́нїѧ созда́вшагѡ та́кѡ ѡ҆ста́вленнаѧ, не то́чїю непотре́бна є҆́сть, но и҆ вино́вна быва́етъ тогѡ̀, є҆́же посмѣва́емꙋ бы́ти созда́вшемꙋ: та́кѡ и҆ ѡ҆снова̑нїѧ дѣ́ланїѧ за́повѣдей полага́ѧй, и҆ стѣ́ны высо́кихъ добродѣ́телей возста́вивый, а҆́ще и҆ благода́ть ст҃а́гѡ дх҃а во видѣ́нїи и҆ ра́зꙋмѣ дꙋшѝ прїи́метъ, несоверше́нъ є҆́сть, ѡ҆ не́мже соверше́ннїи состра́ждꙋтъ, ѿ двою́ бо се́ю винꙋ̑ соверше́ннѡ лиша́етсѧ: и҆ли́ бо ѡ҆ покаѧ́нїи вознерадѣ̀, и҆лѝ ѿ сосло́вїѧ добродѣ́телей, ꙗ҆́кѡ ѿ безчи́сленнагѡ вещества̀ ѿре́кшисѧ, ѡ҆ста́ви нѣ̑каѧ ѿ мнѧ́щихсѧ на́мъ малѣ́йшихъ: нꙋ́ждныхъ же сꙋ́щихъ къ соверше́нїю до́мꙋ добродѣ́телей, ꙗ҆́коже не мощѝ без̾ ѻ҆́нѣхъ благода́тїю дх҃а покры́тисѧ є҆мꙋ̀.</p>
<p>п҃є. А҆́ще сегѡ̀ ра́ди на зе́млю сн҃ъ бж҃їй и҆ бг҃ъ сни́де, да собо́ю со свои́мъ ѻ҆ц҃е́мъ примири́тъ на́съ сꙋ́щыѧ врагѝ, и҆ совокꙋпи́тъ на́съ себѣ̀ разꙋ́мнѡ ст҃ы́мъ и҆ є҆диносꙋ́щнымъ дх҃омъ свои́мъ. Сеѧ̀ ѿпа́даѧй благода́ти, кꙋ́ю и҆́нꙋ полꙋ́читъ; нижѐ всѧ́кѡ примири́сѧ съ ни́мъ, нижѐ соедине́нїе съ ни́мъ прича́стїемъ дх҃а и҆́мать.</p>
<p>п҃ѕ. Стра́стныхъ по́хотей и҆ сласте́й и҆збавлѧ́етсѧ причасти́выйсѧ бж҃е́ственнагѡ дх҃а: съ тѣле́сными же є҆стества̀ нꙋ́ждами не <anchor type="page" number="123"/> разлꙋча́етсѧ. И҆ ꙗ҆́коже ᲂу҆́бѡ свобожде́нъ бы́въ ᲂу҆́зъ стра́стнагѡ похотѣ́нїѧ, совокꙋ́пльсѧ съ безсме́ртною сла́вою и҆ сла́достїю, непреста́ннѡ горѣ̀ понꙋжда́етсѧ бы́ти, и҆ съ бг҃омъ пребыва́ти, и҆ нижѐ вма́лѣ ѿ видѣ́нїѧ є҆гѡ̀ ѿстоѧ́ти, и҆ ненасы́тимагѡ наслажде́нїѧ: а҆ ꙗ҆́коже тѣ́ломъ и҆ тле́ю ѡ҆ко́вываемь сы́й, ѿ негѡ̀ низвлека́етсѧ и҆ влече́тсѧ, и҆ къ зємны́мъ ѡ҆браща́етсѧ: толи́кꙋ тогда̀ ѡ҆ си́хъ печа́ль и҆́мать, є҆ли́кꙋ, мню̀, и҆́мать дꙋша̀ грѣ́шника, разлꙋча́ющаѧсѧ ѿ тѣ́ла.</p>
<p>п҃з. Ꙗ҆́коже мїролюби́вомꙋ, тѣлолюби́вомꙋ и҆ жизнолюби́вомꙋ, пристра́стномꙋ къ вре́менной сꙋ́етной жи́зни, и҆ сластолюби́вомꙋ разлꙋче́нїе ѿ таковы́хъ сме́рть є҆́сть: та́кѡ чистолюби́вомꙋ и҆ бг҃олюби́вомꙋ, невеществолюби́вомꙋ и҆ хрⷭ҇толюби́вомꙋ, сме́рть вои́стиннꙋ є҆́сть и҆ ма́лое мы́слїю ѿ таковы́хъ разстоѧ́нїе. А҆́ще бо свѣ́тъ ви́дѧй чꙋ́вственный а҆́ще ма́лѡ смѣжи́тъ ѻ҆́чи, и҆лѝ лише́нъ бꙋ́детъ си́хъ ѿ и҆но́гѡ, печа́лꙋетъ и҆ скорби́тъ, и҆ сноси́ти ѿню́дъ сїѐ не мо́жетъ, и҆ наипа́че а҆́ще нꙋ̑жднаѧ нѣ̑каѧ и҆ чꙋ̑днаѧ зрѣ̀: кольмѝ па́че ст҃ы́мъ дх҃омъ просвѣща́емый, и҆ блага̑ѧ ѻ҆́наѧ зрѧ́й па́че ᲂу҆ма̀, бдѧ̀ и҆ спѧ̀, и҆́хже ѻ҆́ко не ви́дѣ, и҆ ᲂу҆́хо не слы́ша, и҆ на се́рдце человѣ́кꙋ не взыдо́ша, въ нѧ́же прини́кнꙋти а҆́гг҃ли жела́ютъ, а҆́ще ѿто́рженъ бꙋ́детъ ѿ видѣ́нїѧ таковы́хъ, ѿ нѣ́коегѡ, ѡ҆печа́литсѧ и҆ ѡ҆скорби́тсѧ: сме́рть бо є҆мꙋ̀ пра́веднѡ мни́тсѧ сїѐ, и҆ ѿчꙋжде́нїе вѣ́чныѧ жи́зни.</p>
<p>п҃и. Мно́зи пꙋсты́нное, и҆ні́и же сопребыва́тельное, си́рѣчь ѻ҆бщежи́тельное ᲂу҆блажи́ша житїѐ. И҆ні́и же, є҆́же нача́льствовати людьмѝ, совѣ́товати и҆ ᲂу҆чи́ти, и҆ составлѧ́ти цє́ркви. И҆̀же разли́чни сꙋ́ще, и҆ні́и тѣле́снѡ, и҆ні́и дꙋше́внѡ ѡ҆быко́ша препитава́тисѧ: а҆́зъ же ни є҆ди́но ѿ и҆́хъ па́че дрꙋга́гѡ предпоче́лъ бы́хъ. Нижѐ ѻ҆но̀ ᲂу҆́бѡ похвалы̀, сїе́ же порече́нїѧ досто́йно ре́клъ бы́хъ: но во всѧ́комъ, и҆ во всѣ́хъ дѣ́лѣхъ и҆ дѣѧ́нїѧхъ, житїѐ бг҃а ра́ди и҆ по бз҃ѣ преблаже́нно є҆́сть.</p>
<p>п҃ѳ. Ꙗ҆́коже ѡ҆ разли́чныхъ житїѧ̀ и҆скꙋ́сствъ и҆ хꙋдо́жествъ человѣ́ческое житїѐ составлѧ́етсѧ, и҆но́мꙋ и҆́но дѣ́лающꙋ, ꙗ҆́вѣ ꙗ҆́кѡ и҆ споспѣша́ющꙋ, и҆ дрꙋ́гъ дрꙋ́гꙋ преподаю́ще, и҆ дрꙋ́гъ ѿ дрꙋ́га <anchor type="page" number="124"/> прїе́млюще. живꙋ́тъ человѣ́цы, тѣлє́снаѧ тре́бѡванїѧ є҆стествꙋ̀ подаю́ще, та́кѡ мо́щно ᲂу҆ви́дѣти и҆ при дꙋхо́вныхъ ве́щехъ, и҆но́мꙋ и҆́нꙋ добродѣ́тель проходѧ́щꙋ, и҆ дрꙋго́мꙋ дрꙋгі́й житїѧ̀ пꙋ́ть соверша́ющꙋ, и҆ во є҆ди́но намѣ́ренїе ѿ всѣ́хъ си́хъ всѝ стека́ютсѧ.</p>
<p>ч҃. Намѣ́ренїе всѣ́хъ жи́тельствꙋющихъ по бз҃ѣ є҆́сть, є҆́же благоꙋгоди́ти хрⷭ҇тꙋ̀ бг҃ꙋ на́шемꙋ, и҆ примире́нїе со ѻ҆ц҃е́мъ прїѧ́ти прише́ствїемъ дх҃а и҆лѝ прича́стїемъ, и҆ спасе́нїе своѐ си́мъ прїѡбрѣстѝ: сїе́ бо всѧ́кїѧ дꙋшѝ и҆ всѧ́кагѡ человѣ́ка спасе́нїе є҆́сть. Є҆мꙋ́же не бы́вшꙋ, тще́тенъ трꙋ́дъ, и҆ сꙋ́етно є҆́сть дѣ́ланїе на́ше, и҆ безполе́зенъ всѧ́къ житїѧ̀ пꙋ́ть къ семꙋ̀, ѻ҆́нымъ текꙋ́щагѡ не приводѧ́щїй.</p>
<p>ч҃а. Мі́ръ ве́сь ѡ҆ста́вивый, въ го́рꙋ же ꙗ҆́кѡ на безмо́лвїе ѿше́льствовавый, и҆ ѿѻнꙋ́дꙋ тщесла́внѣ пиша̀ къ сꙋ́щымъ въ мі́рѣ, ѻ҆́вѣхъ ᲂу҆блажа́ѧ, ѻ҆́вѣхъ же ласка́ѧ и҆ похвалѧ́ѧ, ᲂу҆подо́бисѧ разве́дшемꙋсѧ съ жено́ю блꙋдни́цею, во вре́тище ѡ҆блече́нною и҆ всеѕло́бною, и҆ на странꙋ̀ дале́кꙋ ѿше́дшемꙋ, во є҆́же и҆зба́витисѧ и҆ па́мѧти ѻ҆́нѣй, та́же забы́вшемꙋ намѣ́ренїе, є҆гѡ́же ра́ди въ го́рꙋ дости́же, и҆ къ соѡбраща́ющымсѧ съ блꙋдни́цею ѻ҆́ною да рекꙋ̀, и҆ соѡсквернѧ́ющымсѧ писа́ти жела́ющемꙋ, и҆ тѣ́хъ ᲂу҆блажа́ющемꙋ. И҆́же а҆́ще и҆ не тѣ́ломъ, но се́рдцемъ всѧ́кѡ и҆ ᲂу҆мо́мъ состра́ждетъ, по намѣ́ренїю таковы́хъ прїе́млѧ, соедине́нїѧ ра́ди и҆́хъ со ѻ҆́ною.</p>
<p>ч҃в. Є҆ли́кѡ посредѣ̀ мі́ра ѡ҆браща́ющїисѧ и҆ ѡ҆чища́ющїи чꙋ̑вства и҆ се́рдце ѿ всѧ́кїѧ лꙋка́выѧ по́хоти, сꙋ́ть похва́льни и҆ блаже́ни: толи́кѡ въ гора́хъ и҆ въ верте́пѣхъ пребыва́ющїи, и҆̀же похва́лъ и҆ ᲂу҆блаже́нїй человѣ́ческихъ жела́ютъ, поро́чни сꙋ́ть и҆ ѿве́ржени. Ꙗ҆́коже бо прелюбодѣ́йствꙋющїи бꙋ́дꙋтъ пред̾ бг҃омъ и҆спытꙋ́ющимъ на̑ша сердца̀. Жела́ѧй бо ᲂу҆слы́шанꙋ бы́ти житїю̀ є҆гѡ̀ и҆ и҆́мени и҆ жи́тельствꙋ въ мі́рѣ, любодѣ́йствꙋетъ ѿ бг҃а, по ѡ҆́бразꙋ дре́внѧгѡ і҆ꙋде́йскагѡ наро́да, ꙗ҆́коже глаго́летъ даві́дъ.</p>
<p>ч҃г. Вѣ́рою несомнѣ́нною къ бг҃ꙋ, мі́ра и҆ ꙗ҆̀же въ мі́рѣ ѿрекі́йсѧ, вѣ́рꙋетъ, ꙗ҆́кѡ ми́лостивъ є҆́сть и҆ ще́дръ гдⷭ҇ь, и҆ прїе́млетъ <anchor type="page" number="125"/> съ покаѧ́нїемъ пристꙋпа́ющыѧ къ немꙋ̀, вѣ́дый чрез̾ безче́стїе почита́ти рабы̑ своѧ̑, и҆ чрез̾ нищетꙋ̀ кра́йнюю ѡ҆богаща́ти и҆̀хъ, чрез̾ досаждє́нїѧ и҆ ᲂу҆ничижє́нїѧ прославлѧ́ти и҆̀хъ, и҆ сме́ртїю вѣ́чныѧ жи́зни прича́стники и҆ наслѣ́дники ѧ҆̀ ᲂу҆строѧ́ти: поспѣша́етъ ꙗ҆́кѡ є҆ле́нь жа́ждꙋщїй, си́ми и҆тѝ ꙗ҆́кѡ по лѣ́ствицѣ къ безсме́ртномꙋ и҆сто́чникꙋ и҆ къ го́рнемꙋ, є҆́юже а҆́гг҃ли восхо́дѧтъ и҆ нисхо́дѧтъ: бг҃ъ же свы́ше, по си́лѣ на́шей предложе́нїѧ и҆ тща́нїѧ ѡ҆жида́ѧ, сѣди́тъ, не ꙗ҆́кѡ трꙋдѧ́щихсѧ на́съ весели́тсѧ зрѣ́ти, но ꙗ҆́кѡ до́лгъ мздꙋ̀ хотѧ̀ да́ти на́мъ, чл҃вѣколю́бецъ.</p>
<p>ч҃д. Бг҃ъ несꙋмнѣ́ннѡ къ немꙋ̀ приходѧ́щихъ, ѿню́дъ не ѡ҆ставлѧ́етъ низпа́сти, но и҆знемога́ющихъ ви́дѧ и҆̀хъ, содѣ́йствꙋетъ и҆ помога́етъ, подаѧ̀ и҆̀мъ рꙋ́кꙋ си́лы свы́ше, и҆ къ себѣ̀ ѡ҆браща́етъ. Содѣ́йствꙋетъ же кꙋ́пнѡ ꙗ҆́вѣ и҆ не ꙗ҆́вѣ, вѣ́домѡ и҆ невѣ́домѡ: до́ндеже на всю̀ возше́дше лѣ́ствицꙋ, къ немꙋ̀ прибли́жатсѧ, и҆ всѝ совсѣ́мъ соединѧ́тсѧ, и҆ всѧ̑ забꙋ́дꙋтъ земна̑ѧ, сꙋ́ще съ ни́мъ та́мѡ, а҆́ще въ тѣ́лѣ, и҆лѝ кромѣ̀ тѣ́ла не вѣ́мъ, и҆ сожи́тельствꙋюще, и҆ вѣ́чныхъ съ ни́мъ наслажда́ющесѧ бла̑гъ.</p>
<p>ч҃є. Пра́ведно є҆́сть, пре́жде и҆́гꙋ за́повѣдей хрⷭ҇то́выхъ подложи́ти своѧ̑ вы̑и, и҆ не ꙗ҆ри́тисѧ, нижѐ вспѧ́ть ᲂу҆стꙋпа́ти, но пра́вѡ и҆ ᲂу҆се́рднѡ да́же до сме́рти ходи́ти въ ни́хъ, и҆ самѣ́хъ себѐ но́выми дѣ́лати, но́вый вои́стиннꙋ бж҃їй ра́й, до́ндеже сн҃ъ со ѻ҆ц҃е́мъ чрез̾ ст҃а́го дх҃а вни́детъ, и҆ всели́тсѧ въ на́съ. И҆ тогда̀ є҆гда̀ всего̀ того̀ стѧ́жемъ все́льшасѧ и҆ ᲂу҆ча́ща себѐ, є҆мꙋ́же ѿ на́съ а҆́ще что̀ повели́тъ, и҆ ꙗ҆ково̀ ввѣ́ритъ слꙋже́нїе. сїѐ томꙋ̀ врꙋчи́тсѧ, и҆ ꙗ҆́коже ѻ҆́номꙋ є҆́сть ᲂу҆го́дно, сотвори́тъ ᲂу҆се́рднѡ. Не лѣ́ть же є҆́сть, пре́жде вре́мене сїѐ и҆ска́ти, но нижѐ дае́мое ѿ человѣ̑къ прїима́ти, но пребыва́ти въ за́повѣдехъ влⷣки на́шегѡ и҆ бг҃а, и҆ повелѣ́нїѧ є҆гѡ̀ ѡ҆жида́ти.</p>
<p>ч҃ѕ. Повнегда̀ врꙋче́нꙋ бы́ти на́мъ слꙋже́нїю бж҃е́ственныхъ веще́й, и҆ въ не́мъ просїѧ́ти, а҆́ще повелѣ́но на́мъ бꙋ́детъ ѿ дх҃а ко и҆но́мꙋ прейтѝ слꙋже́нїю, и҆лѝ дѣ́ланїю, и҆лѝ дѣѧ́нїю, не сопротивлѧ́имсѧ. <anchor type="page" number="126"/> Бг҃ъ бо нижѐ пра̑зднымъ на́мъ бы́ти, нижѐ въ є҆ди́номъ и҆ то́мжде дѣ́ланїи, є҆́же нача́хомъ, до конца̀ пребыва́ти хо́щетъ: но предспѣ́ющымъ и҆ приснодви̑жнымъ бы́ти къ полꙋче́нїю лꙋ́чшихъ, бж҃е́ственною си́рѣчь, а҆ не свое́ю ходѧ́щымъ во́лею.</p>
<p>ч҃з. И҆́же свою̀ во́лю тщи́тсѧ ᲂу҆мертви́ти, бж҃їю твори́ти во́лю до́лженъ є҆́сть, и҆ вмѣ́сто своеѧ̀ во́ли, бж҃їю вводи́ти въ себѐ, и҆ всажда́ти и҆ вонза́ти сїю̀ въ се́рдце своѐ: и҆ къ си́мъ ѡ҆па́снѡ смотрѣ́ти, а҆́ще насажда́єма и҆ вонза́єма, ѻ҆́ва во глꙋбинꙋ̀ нѣ́гдѣ вкорени̑вшасѧ прозѧба́ютъ, ѻ҆́ва же соѡстрꙋпѣ́вша и҆ соедини̑вшасѧ, во дре́во быва́ютъ, а҆́ще возрасто́ша и҆ процвѣто́ша, и҆ пло́дъ красе́нъ и҆ сла́докъ сотвори́ша, ꙗ҆́коже не не вѣ́дѣти є҆мꙋ̀ и҆ предпод̾е́мшей сѣ́мѧ землѝ и҆ ко́рени, на не́мже прицѣпи́лосѧ є҆́сть недоразꙋмѣва́емое и҆ неизрече́нное ѻ҆́ное, и҆ живоно́сное прозѧбе́нїе.</p>
<p>ч҃и. Ѿсѣца́ѧй во́лю свою̀ стра́ха ра́ди бж҃їѧ, невѣ́домо та́кѡ, ꙗ҆́коже не вѣ́сть. Бг҃ъ да́рꙋетъ є҆мꙋ̀ во́лю свою̀, и҆ неизглажда́емꙋ тꙋ̀ соблюда́етъ въ се́рдцѣ є҆гѡ̀, и҆ ѿверза́етъ ѻ҆́чи смы́сла є҆гѡ̀, є҆́же познава́ти ю҆̀, и҆ крѣ́пость дае́тъ и҆сполнѧ́ти ю҆̀: сїѧ́ же благода́ть ст҃а́гѡ дх҃а дѣ́йствꙋетъ, и҆ без̾ неѧ̀ ничто́же быва́етъ.</p>
<p>ч҃ѳ. А҆́ще всѣ́хъ твои́хъ согрѣше́нїй ѡ҆ставле́нїе прїѧ́лъ є҆сѝ, и҆лѝ и҆́сповѣдїю, и҆лѝ ѡ҆дѣѧ́нїемъ ст҃а́гѡ и҆ а҆́гг҃льскагѡ ѡ҆́браза, коли́кꙋю тебѧ̀ сїѐ возбꙋжда́етъ и҆мѣ́ти любо́вь и҆ благодаре́нїе и҆ смире́нїе, ꙗ҆́кѡ безчи́сленныхъ сы́й мꙋче́нїй досто́инъ, не то́чїю си́хъ и҆зба́вилсѧ є҆сѝ, но и҆ сыноположе́нїѧ, и҆ сла́вы, и҆ небе́снагѡ сподо́билсѧ є҆сѝ ца́рства. Сїѧ̑ ѡ҆браща́ѧ въ мы́сли, и҆ вы́нꙋ помышлѧ́ѧ, гото́въ бꙋ́ди, и҆ пред̾ꙋготовлѧ́йсѧ не ѡ҆безче́стити сотво́ршаго тебѐ и҆ поче́тшаго, и҆ безчи́слєннаѧ прости́вшаго согрѣшє́нїѧ, но всѣ́ми твои́ми дѣ́лы просла́вити и҆ почти́ти є҆го̀, да и҆ то́й тѧ̀ вѧ́щше возпросла́витъ, є҆го́же почтѐ па́че всѧ́кїѧ ви́димыѧ тва́ри, и҆ дрꙋ́га своего̀ и҆менова́ти тѧ̀ бꙋ́детъ и҆́скреннѧ.</p>
<p>р҃. Є҆ли́кѡ дꙋша̀ честнѣ́йша тѣлесѐ є҆́сть, толи́кѡ слове́сный человѣ́къ честнѣ́йшїй є҆́сть всегѡ̀ мі́ра, не на вели́чество бо сꙋ́щихъ <anchor type="page" number="127"/> въ не́мъ созда́нїй смотрѧ̀, и҆ сегѡ̀ ра́ди честнѣ́йшими ѻ҆́ныѧ себѐ бы́ти вмѣнѧ́й, человѣ́че: но къ да́ннѣй тебѣ̀ благода́ти воззрѣ́въ, и҆ ᲂу҆́мныѧ и҆ слове́сныѧ дꙋшѝ твоеѧ̀ досто́инство ᲂу҆разꙋмѣ́въ, воспѣва́й па́че всѣ́хъ ви́димыхъ почти́вшаго тѧ̀ бг҃а.</p>
<p>р҃а. Да смо́тримъ, ка́кѡ просла́вимъ бг҃а: сла́витсѧ же ѿ на́съ не и҆на́кѡ, то́чїю ꙗ҆́коже ѿ сн҃а просла́висѧ: и҆́миже бо то́й ѻ҆ц҃а̀ своего̀ просла́ви, просла́висѧ и҆ сн҃ъ ѿ ѻ҆ц҃а̀ тѣ́ми. Та̑ѧжде и҆ мы̀ со тща́нїемъ содѣ́имъ, да си́ми просла́вимъ прїе́мшаго нарица́тисѧ ѻ҆ц҃е́мъ на́шимъ сꙋ́щимъ на нб҃сѣ́хъ, и҆ просла́вимсѧ ѿ негѡ̀ си́лою сн҃о́внею, ю҆́же и҆мѣ́ѧше ᲂу҆ негѡ̀, пре́жде мі́ръ не бы́сть. Сїѧ́ же сꙋ́ть крⷭ҇тъ, си́рѣчь, ᲂу҆мерщвле́нїе ѿ всегѡ̀ мі́ра, скѡ́рби, и҆скꙋшє́нїѧ, и҆ что́либо и҆́но ѿ стрⷭ҇те́й хрⷭ҇то́выхъ, ꙗ҆̀же сносѧ́ще терпѣ́нїемъ мно́гимъ, подража́емъ хрⷭ҇тѡ́вымъ страстє́мъ. Прославлѧ́емъ же и҆́ми ѻ҆ц҃а̀ на́шего и҆ бг҃а, ꙗ҆́кѡ сы́нове є҆гѡ̀ благода́тїю, и҆ наслѣ̑дницы хрⷭ҇тѡ́вы.</p>
<p>р҃в. Дꙋша̀, соверше́ннѡ навыкнове́нїѧ и҆ пристра́стїѧ къ ви̑димымъ благоразꙋ́мнѡ не и҆зба́вльшаѧсѧ, приключа́ющыѧсѧ є҆́й печа̑ли, и҆ находѧ̑щаѧ на ню̀ и҆скꙋшє́нїѧ ѿ бѣсѡ́въ и҆ человѣ̑къ, безпеча́льнѡ сноси́ти не мо́жетъ: но а҆́ки сою́зомъ свѧ́зана сꙋ́щи пристра́стїемъ человѣ́ческихъ веще́й, тщето́ю и҆мѣ́нїѧ ᲂу҆грыза́етсѧ, и҆ ѡ҆ лише́нїи веще́й печа́лꙋетъ, и҆ ѡ҆ ꙗ҆́звахъ, наноси́мыхъ тѣлесѝ є҆ѧ̀, ѕѣлѡ̀ болѣ́знꙋетъ.</p>
<p>р҃г. А҆́ще кто̀ ѿ навыкнове́нїѧ и҆ жела́нїѧ чꙋ́вственныхъ ѿто́рже дꙋ́шꙋ свою̀, и҆ съ бг҃омъ сїю̀ свѧза̀, не то́чїю и҆ стѧжа̑нїѧ и҆ пѣ́нѧзи своѝ пре́зритъ, и҆ ꙗ҆́кѡ ѡ҆ чꙋжди́хъ и҆ стра́нныхъ, лиша́емь си́хъ, не бꙋ́детъ печа́литисѧ, но и҆ наводи̑маѧ на тѣ́ло є҆гѡ̀ болѣ́знєннаѧ, съ ра́достїю и҆ прили́чествꙋющимъ благодаре́нїемъ терпѣ́ти бꙋ́детъ, ви́дѧ при́снѡ, по сло́вꙋ бж҃е́ственнагѡ а҆пⷭ҇ла, внѣ́шнѧго тлѣ́ема человѣ́ка, внꙋ́треннѧго же де́нь ѿ днѐ ѡ҆бновлѧ́ема.<footnote lang="cu">в҃ Кор. гл. д҃, ст. ѕ҃і.</footnote> И҆́накѡ же невозмо́жно є҆́сть скѡ́рби по бз҃ѣ съ <anchor type="page" number="128"/> ра́достїю претерпѣ́ти: ра́зꙋмъ бо соверше́нный въ си́хъ потре́бенъ, и҆ премꙋ́дрость дꙋхо́внаѧ. Си́хъ же лише́нный во тьмѣ̀ безнаде́ждїѧ и҆ неразꙋ́мїѧ при́снѡ хо́дитъ: не могі́й свѣ́та терпѣ́нїѧ и҆ ᲂу҆тѣше́нїѧ ѿню́дъ ᲂу҆ви́дѣти.</p>
<p>р҃д. Всѧ́къ мнѧ́йсѧ мꙋ́дрствовати ѿ и҆зꙋче́ннагѡ хꙋдо́жества, въ та̑йны бж҃їѧ прони́кнꙋти и҆ ᲂу҆ви́дѣти не сподо́битсѧ никогда̀, до́ндеже смири́тисѧ пе́рвѣе восхо́щетъ, и҆ бꙋ́й бꙋ́детъ, съ высокоꙋ́мїемъ ѿве́ргши ра́зꙋмъ, є҆го́же стѧжа̀. Сїе́ бо творѧ́й, и҆ премꙋ̑дрымъ въ бж҃е́ственныхъ разꙋмѣ́нїѧхъ съ несомнѣ́нною вѣ́рою послѣ́дствꙋѧ, и҆ ѿ си́хъ рꙋководи́мь, вхо́дитъ съ ни́ми во гра́дъ жива́гѡ бг҃а, и҆ ѿ бж҃е́ственнагѡ дх҃а наставлѧ́емь и҆ просвѣща́емь, зри́тъ и҆ наꙋча́етсѧ, ꙗ҆̀же никто́же ѿ про́чїихъ человѣ̑къ ᲂу҆ви́дѣти и҆ наꙋчи́тисѧ когда̀ мо́жетъ и҆ быва́етъ тогда̀ бг҃омъ наꙋче́нъ.</p>
<p>р҃є. Наꙋче́нныхъ бг҃омъ, ᲂу҆ченицы̀ премꙋ́дрыхъ вѣ́ка сегѡ̀ человѣ̑къ, мнѧ́тъ бы́ти бꙋ́ихъ, са́ми сꙋ́ще вои́стиннꙋ бꙋ́и, ѿ ѡ҆б̾юродѣ́вшїѧ премꙋ́дрости внѣ́шнїѧ и҆з̾ѡстри́вшесѧ, ю҆́же ѡ҆бꙋѝ бг҃ъ, по сло́вꙋ бж҃е́ственнагѡ а҆пⷭ҇ла, ю҆́же и҆ бг҃осло́вный гла́съ и҆сповѣ́дꙋетъ бы́ти зе́мнꙋ, дꙋше́внꙋ, бѣсо́вскꙋ, по́лнꙋ рве́нїѧ и҆ за́висти.<footnote lang="cu">І҆а́кѡв. г҃, ст. є҃і.</footnote> Внѣ́ бо сꙋ́ще такові́и бж҃е́ственнагѡ свѣ́та, не могꙋ́ще ᲂу҆ви́дѣти чꙋдеса̀, ꙗ҆̀же въ не́мъ, водворѧ́ющихсѧ во свѣ́тѣ, и҆ ꙗ҆̀же въ не́мъ, ви́дѧщихъ, и҆ ᲂу҆ча́щихъ, ꙗ҆́кѡ прельще́нныхъ вмѣнѧ́ютъ, прельще́ни сꙋ́ще са́ми, и҆ невкꙋ́сни неизрече́нныхъ бж҃їихъ бла̑гъ.</p>
<p>р҃ѕ. Ꙗ҆́кѡ и҆ ны́нѣ сꙋ́ть безстра́стнїи и҆ ст҃і́и, и҆ и҆спо́лненнїи бж҃е́ственнагѡ свѣ́та, пребыва́ющїи посредѣ̀ на́съ, и҆ толи́кѡ ᲂу҆мертви́вшїи ᲂу҆́ды своѧ̑, ꙗ҆̀же на землѝ, ѿ всѧ́кїѧ нечистоты̀ и҆ стра́стнѣйшїѧ по́хоти, ꙗ҆́кѡ не то́чїю ѿ себѐ никогда́же помышлѧ́ти и҆лѝ сотвори́ти что̀ ѿ ѕлы́хъ, но нижѐ ѿ и҆но́гѡ на сїѐ влекѡ́мымъ, и҆змѣне́нїе нѣ́кое прили́чествꙋющагѡ себѣ̀ безстра́стїѧ терпѣ́ти: вѣ́дѣли бы си́хъ, а҆́ще бы вѣ́дѣли на всѧ́къ де́нь чтѡ́маѧ бж҃е́ствєннаѧ словеса̀, и҆ пѣва́ємаѧ ѿ ни́хъ <anchor type="page" number="129"/> не разли́чїе такѡвы́мъ приписꙋ́ющїи, и҆ невѣ́рꙋющїи ѡ҆ бж҃е́ственныхъ та́инствахъ ᲂу҆ча́щымъ премꙋ́дростїю дх҃а. А҆́ще бо разꙋмѣ́ли бы́ша соверше́ннѣ бж҃е́ственное писа́нїе, вѣ́ровали бы́ша глагѡ́ланнымъ ѿ бг҃а, и҆ дарѡва́ннымъ на́мъ благи̑мъ. А҆ поне́же неприча́стни сꙋ́ть таковы́хъ бла̑гъ ѿ возноше́нїѧ и҆ нерадѣ́нїѧ, и҆ прича́стникѡвъ бы́вшихъ, и҆ ѡ҆ таковы́хъ ᲂу҆ча́щихъ не вѣ́рꙋюще ѡ҆болгава́ютъ.</p>
<p>р҃з. Сегѡ̀ ра́ди то́чїю приходи́ти и҆ ви́дѣти сꙋ́щихъ въ мі́рѣ хотѧ́тъ, благода́ти бж҃їѧ и҆спо́лненнїи, и҆ соверше́ннїи ра́зꙋмомъ и҆ премꙋ́дростїю, ꙗ҆́же свы́ше, да мздꙋ̀ нѣ́кꙋю подадꙋ́тъ и҆̀мъ воспомина́нїемъ за́повѣдей бж҃їихъ, и҆ благодѣ́ланїемъ, а҆́ще послꙋ́шаютъ, а҆́ще ᲂу҆разꙋмѣ́ютъ и҆ повинꙋ́тсѧ. Поне́же бж҃їимъ не води́мїи дх҃омъ во тьмѣ̀ хо́дѧтъ, и҆ не вѣ́дѧтъ, нижѐ гдѣ̀ и҆́дꙋтъ, нижѐ въ кі́ихъ пред̾ꙋспѣва́ютъ за́повѣдехъ. Не́гли бо нѣ́когда воспрѧнꙋ́вше ѿ ѡ҆бдержа́щагѡ и҆̀хъ мнѣ́нїѧ, прїи́мꙋтъ и҆́стинное ст҃а́гѡ дх҃а ᲂу҆че́нїе, и҆ во́лю бж҃їю и҆́скреннѣ и҆ не корче́мнѣ слы́шавше пока́ютсѧ, и҆ сотво́рше ю҆̀, прича̑стницы бꙋ́дꙋтъ нѣ́коегѡ дарова́нїѧ дꙋхо́вна. А҆́ще же таковы́ѧ по́льзы не возмо́гꙋтъ и҆̀мъ бы́ти вино́вни, пла́чꙋще ѡ҆ ѡ҆слѣпле́нїи се́рдца и҆́хъ, возвратѧ́тсѧ во хра̑мины ке́ллїи своеѧ̀, но́щь и҆ де́нь молѧ́щесѧ ѡ҆ спасе́нїи и҆́хъ. Ѡ҆ и҆но́мъ бо чесо́мъ никогда́же ѡ҆печа́лѧтсѧ съ бг҃омъ непреста́ннѡ сꙋ́щїи, и҆ преисполнѧ́ющїисѧ всѧ́кагѡ бла́га.</p>
<p>р҃и. Ко́е намѣ́ренїе є҆́сть смотре́нїѧ воплоще́нїѧ бж҃їѧ сло́ва, во все́мъ бж҃е́ственномъ писа́нїи проповѣ́дꙋемое, и҆ ѿ на́съ прочи́тываемое, но не познава́емое; То́чїю, да прїѡбщи́всѧ на́шегѡ [є҆стества̀] прича́стники сотвори́тъ ны̀ своегѡ̀: сн҃ъ бо бж҃їй сегѡ̀ ра́ди сн҃ъ человѣ́чь бы́сть, да сы́ны бж҃їѧ сотвори́тъ ны̀ человѣ́ки, є҆́же є҆́сть по є҆стествꙋ̀ то́й, [къ семꙋ̀] по благода́ти возводѧ̀ ро́дъ на́шъ, ражда́ѧ ны̀ свы́ше дх҃омъ ст҃ы́мъ, и҆ а҆́бїе вводѧ̀ ны̀ въ ца́рствїе небе́сное, па́че же внꙋ́трь на́съ ца́рствїе небе́сное и҆мѣ́ти на́мъ да́рꙋѧ,<footnote lang="cu">Лꙋкѝ з҃і, ст. к҃а.</footnote> ꙗ҆́кѡ не во ᲂу҆пова́нїи бы́ти на́мъ, є҆́же <anchor type="page" number="130"/> вни́ти во ѻ҆́ное, но ѡ҆бдержа́щымъ сїѐ вопи́ти: живо́тъ же на́шъ сокрове́нъ є҆́сть со хрⷭ҇то́мъ въ бз҃ѣ.</p>
<p>р҃ѳ. Самовла́стїѧ и҆ самопроизволе́нїѧ на́шегѡ не ѿе́млетъ креще́нїе, но свобо́дꙋ на́мъ да́рꙋетъ, є҆́же не ктомꙋ̀, и҆ не хотѧ́щымъ на́мъ мꙋ̑чимымъ бы́ти ѿ дїа́вола. Въ на́шемъ же произволе́нїи є҆́сть, по креще́нїи и҆лѝ пребыва́ти самово́льнѣ въ за́повѣдехъ хрⷭ҇та̀, въ него́же крести́хомсѧ, влⷣки бг҃а, и҆ пꙋте́мъ ходи́ти повелѣ́нїй є҆гѡ̀, и҆лѝ ᲂу҆клонѧ́тисѧ ѿ пра́вагѡ пꙋтѝ сегѡ̀, и҆ къ сꙋпоста́тꙋ и҆ врагꙋ̀ на́шемꙋ дїа́волꙋ лꙋка́выми дѣѧ́ньми вспѧ́ть возврати́тисѧ.</p>
<p>р҃і. Повинꙋ́ющїисѧ по ст҃ѣ́мъ креще́нїи хотѣ́нїѧмъ лꙋка́вагѡ, и҆ совѣ́ты ѻ҆́нагѡ и҆сполнѧ́ющїи, самѣ́хъ себѐ ѿ ст҃ы́хъ ложе́снъ ст҃а́гѡ креще́нїѧ ѿчꙋжда́ютъ, по рече́нномꙋ ѿ дв҃да. Ниже́ бо и҆змѣнѧ́етсѧ кі́йждо ѿ на́съ, и҆лѝ ѿ тогѡ̀ є҆стества̀, ꙗ҆́коже созда́сѧ, прелага́етсѧ:<footnote lang="cu">Ѱал. н҃з, ст. д҃.</footnote> но бла́гъ созда́нъ бы́въ ѿ бг҃а, [ѕло́е бо бг҃ъ не сотворѝ] непрело́женъ є҆стество́мъ, ꙗ҆́коже созда́сѧ, и҆ сꙋщество́мъ сы́й, ꙗ҆̀же доброво́льною мы́слїю произволѧ́етъ и҆ хо́щетъ, сїѧ̑ и҆ содѣва́етъ, а҆́ще блага̑ѧ, а҆́ще ѕла̑ѧ. Ꙗ҆́коже бо ме́чь, а҆́ще и҆ на ѕло̀ кто̀ то́й, а҆́ще и҆ на добро̀ ᲂу҆потреби́тъ, ѿ своегѡ̀ не прелага́етсѧ є҆стества̀, но пребыва́етъ желѣ́зо сꙋ́щи: та́кѡ и҆ человѣ́къ дѣ́йствꙋетъ ᲂу҆́бѡ и҆ содѣва́етъ, та́коже рече́сѧ, ꙗ҆̀же хо́щетъ: и҆з̾ своегѡ́ же не и҆зстꙋпа́етъ є҆стества̀.</p>
<p>ра҃і. Спаса́етъ не сїѐ, є҆́же є҆ди́наго поми́ловати: но, є҆́же є҆ди́нагѡ презрѣ́ти, во ѻ҆́гнь посыла́етъ. Взалка́хсѧ бо, и҆ возжада́хсѧ, не ꙗ҆́кѡ є҆ди́ною, рече́сѧ, ни ꙗ҆́кѡ во є҆ди́нъ де́нь, но чре́зъ всѐ житїѐ ꙗ҆влѧ́етъ: не ꙗ҆́кѡ напита́тисѧ хрⷭ҇тꙋ̀, напои́тисѧ и҆ ѡ҆дѣ́ѧтисѧ, и҆ что́либо и҆́но си̑мъ послѣ́дствꙋетъ, не є҆ди́ною, но ꙗ҆́кѡ вы́нꙋ и҆ во всѣ́хъ ѿ рабѡ́въ свои́хъ сїѧ̑ прїе́млетъ, и҆сповѣ́да гдⷭ҇ь на́шъ и҆ бг҃ъ.<footnote lang="cu">Матѳ. к҃є, ст. л҃є.</footnote></p>
<p>рв҃і. Стѡ́мъ да́вый ми́лостыню, могі́й же и҆ дрꙋги̑мъ да́ти, напои́ти же и҆ напита́ти мно́гихъ молѧ́щихъ є҆го̀, и҆ вопїю́щихъ <anchor type="page" number="131"/> ѿсла́вый, ꙗ҆́кѡ ни напита́въ хрⷭ҇та̀, сꙋди́мь бꙋ́детъ ѿ негѡ̀. Поне́же во ѻ҆́нѣхъ всѣ́хъ са́мъ то́й є҆́сть, и҆́же и҆ во є҆ди́номъ ко́емждо ѿ малѣ́йшихъ пита́емь є҆́сть ѿ на́съ.</p>
<p>рг҃і. Всѣ̑мъ ᲂу҆́бѡ всѧ̑ къ тре́бованїю тѣлесѐ пода́вый дне́сь, могі́й же и҆ наꙋ́трїе сїѐ сотвори́ти, а҆́ще вознеради́тъ ѡ҆ нѣ́коей бра́тїи, и҆ гла́домъ, и҆ жа́ждою, и҆ хла́домъ ѡ҆ста́витъ ᲂу҆мре́ти, презрѣ́лъ ю҆̀, є҆́же ᲂу҆мре́ти, презрѣ́лъ и҆ самаго̀ ре́кшаго: Поне́же сотвори́сте є҆ди́номꙋ си́хъ ме́ньшихъ, мнѣ̀ сотвори́сте.</p>
<p>рд҃і. Сегѡ̀ ра́ди коегѡ́ждо ᲂу҆бо́га лицѐ воспрїѧ́ти благоизво́ли, и҆ всѧ́комꙋ ᲂу҆бо́гꙋ себѐ ᲂу҆подо́би, да никто́же ѿ вѣ́рꙋющихъ въ него̀, на бра́та возно́ситсѧ: но кі́йждо ви́дѧ бра́та своего̀ и҆ бли́жнѧго ꙗ҆́кѡ бг҃а своего̀, да вмѣнѧ́етъ малѣ́йша себѐ па́че бра́та, ꙗ҆́кѡ старѣ́йшагѡ є҆гѡ̀, и҆ ꙗ҆́кѡ сего̀ да прїе́млетъ и҆ почита́етъ, и҆ всѧ̑ да и҆стощава́етъ и҆мѣ̑нїѧ къ слꙋже́нїю є҆гѡ̀, ꙗ҆́коже хрⷭ҇то́съ и҆ бг҃ъ на́шъ и҆стощи́лъ є҆́сть кро́вь свою̀ за спасе́нїе на́ше.</p>
<p>рє҃і. Є҆мꙋ́же бли́жнѧго и҆мѣ́ти ꙗ҆́кѡ самаго̀ себѐ повелѣ́но бы́сть, то́й не є҆ди́нъ де́нь, но чрез̾ всѐ житїѐ сего̀ и҆мѣ́ти та́кѡ до́лженъ є҆́сть: и҆ є҆мꙋ́же всѧ́комꙋ просѧ́щемꙋ даѧ́ти повелѣ́но, сїѐ твори́ти повелѣва́етсѧ є҆мꙋ̀ во все́й жи́зни свое́й. И҆ хотѧ́й, да творѧ́тъ є҆мꙋ̀ и҆ні́и блага̑ѧ, ꙗ҆̀же хо́щетъ, сїѧ̑ и҆ то́й твори́ти и҆нѣ̑мъ потре́бꙋ и҆мѣ́ти бꙋ́детъ.</p>
<p>рѕ҃і. Ꙗ҆́коже ᲂу҆̀бо и҆мѣ́ѧй бли́жнѧго ꙗ҆́кѡ самаго̀ себѐ ничто́же и҆мѣ́ти мно́жае бли́жнѧгѡ те́рпитъ. А҆́ще же и҆́мать, и҆ не подае́тъ и҆з̾ѻби́льнѡ, до́ндеже и҆ са́мъ ни́щь бꙋ́детъ, и҆ бли̑жнимъ свои́мъ ᲂу҆подо́битисѧ, за́повѣди влⷣчнїѧ и҆сполни́тель не ѡ҆брѣта́етсѧ. Ни и҆́же всѣ̑мъ просѧ́щымъ даѧ́ти хотѧ́й, а҆́ще да́же до пѣ́нѧзѧ и҆лѝ ᲂу҆крꙋ́ха хлѣ́ба и҆мѣ́ѧ, ѿврати́тъ кого̀ ѿ просѧ́щихъ ᲂу҆ негѡ̀: ни́же бли́жнемꙋ не творѧ́й, є҆ли́кѡ хо́щетъ, да и҆́нъ сотвори́тъ къ немꙋ̀. Та́кѡ и҆ всѧ́каго ᲂу҆бо́га и҆ малѣ́йша напита́вый, напои́вый, ѡ҆дѣ́ѧвый, и҆ и҆́наѧ всѧ̑ пред̾ ни́мъ содѣ́лавый, є҆ди́наго <anchor type="page" number="132"/> же то́чїю пренебрегі́й, и҆ того̀ презрѣ́вый, ꙗ҆́кѡ хрⷭ҇та̀ бг҃а презрѣ́въ а҆́лчꙋща и҆ жа́ждꙋща и҆ то́й вмѣни́тсѧ.</p>
<p>рз҃і. Тѧ́гостна сїѧ̑ всѣ̑мъ не́гли ꙗ҆вѧ́тсѧ, тѣ́мже и҆ возмнѧ́тъ благосло́внѣ глаго́лати въ себѣ̀: кто̀ ᲂу҆́бѡ сїѧ̑ всѧ̑ сотвори́ти мо́жетъ, ꙗ҆́коже всѣ̑мъ послꙋжи́ти и҆ напита́ти, и҆ ѿню́дъ кого̀ ѿ си́хъ не презрѣ́ти: Но да ᲂу҆слы́шатъ па́ѵла, проѧвле́ннѣ вопїю́ща: Любы̀ во хрⷭ҇то́ва ѡ҆бдержи́тъ на́съ сꙋди́вшихъ сїѐ, ꙗ҆́кѡ а҆́ще є҆ди́нъ за всѣ́хъ ᲂу҆́мре, то̀ ᲂу҆́бѡ всѝ ᲂу҆мро́ша.<footnote lang="cu">в҃ Кор. є҃, ст. д҃і.</footnote></p>
<p>ри҃і. Ꙗ҆́коже гла́внѣйшыѧ за́пѡвѣди ѡ҆бдержа́тъ въ себѣ̀ всѣ̀ ча̑стныѧ за́пѡвѣди, та́кѡ и҆ гла́внѣйшыѧ добродѣ́тєли ѡ҆б̾е́млютъ въ себѣ̀ ча̑стныѧ добродѣ́тєли: прода́вый бо и҆мѣ́нїе своѐ, и҆лѝ расточи́вый є҆̀ ни́щымъ, и҆ ᲂу҆бо́гъ є҆ди́ною бы́вый, всѧ̑ є҆ди́ною ча̑стныѧ за́пѡвѣди и҆спо́лни: не ктомꙋ́ бо потре́бꙋ и҆́мать просѧ́щемꙋ даѧ́ти, и҆ли́ не ѿврати́тисѧ ѿ хотѧ́щагѡ заѧ́ти ѿ негѡ̀. Та́кѡ и҆ непреста́ннѡ молѧ́йсѧ въ се́мъ всѧ̑ созаключѝ, и҆ не ктомꙋ̀ седмери́цею дне́мъ хвали́ти гдⷭ҇а, и҆лѝ ве́черъ, и҆ заꙋ́тра, и҆ полꙋ́дне нꙋ́ждꙋ и҆́мать, ꙗ҆́кѡ всѧ̑ ᲂу҆жѐ и҆спо́лнивъ: є҆ли̑ка ᲂу҆̀бо пра́вильнѣ и҆ во ѡ҆предѣлє́нныѧ времена̀ и҆ часы̀ мо́лимсѧ и҆ пое́мъ. Та́кѡ и҆ даю́щаго ра́зꙋмъ человѣ́кѡмъ бг҃а стѧжа́вый въ себѣ̀ разꙋ́мнѡ, всѐ ст҃о́е писа́нїе про́йде, и҆ всѧ́кꙋ ѿ чте́нїѧ по́льзꙋ прїѡбрѣ́те, и҆ не ктомꙋ̀ кни́ги чте́нїѧ востре́бꙋетъ: ка́кѡ бо востре́бꙋетъ вдохнꙋ́вшаго въ написа́вшихъ бж҃е́ствєннаѧ писа̑нїѧ собесѣ́дникомъ стѧжа́вый, и҆ ѿ негѡ̀ наꙋча́емый неизречє́ннымъ сокровє́ннымъ та́йнамъ; Но кни́га сїѧ̀ прѡ́чїимъ бг҃одꙋхнове́нна бꙋ́детъ, нѡ́выѧ и҆ дрє́внїѧ та̑инства содержа́щи, пи̑саннаѧ пе́рстомъ бж҃їимъ въ не́й: ꙗ҆́кѡ всѧ̑ соверши́въ и҆ почи́въ ѿ всѣ́хъ дѣ́лъ свои́хъ въ бз҃ѣ, въ нача́льнѣмъ соверше́нствѣ.</p>
<p>рѳ҃і. Приключа́ющеесѧ во снѣ̀ и҆стече́нїе ѿ мно́гихъ ви́нъ ѡ҆бы́че быва́ти: ѿ чревобѣ́сїѧ, ѿ тщесла́вїѧ, и҆ ѿ за́висти бѣсѡ́въ. <anchor type="page" number="133"/> Быва́етъ же и҆ ѿ мно́га бдѣ́нїѧ, ко снꙋ̀ клонѧ́щꙋсѧ тѣлесѝ: и҆ ѿ стра́ха, є҆́же не пострада́ти сїѐ: и҆лѝ бж҃е́ственныѧ ра́ди лїтꙋргі́и сщ҃е́нникꙋ сꙋ́щꙋ, и҆лѝ и҆ ра́ди причаще́нїѧ: и҆ съ си́ми по́мыслы сочетава́ѧсѧ боѧ́знь на ѻ҆дрѣ̀, є҆́же ка́кѡ не пострада́ти, ᲂу҆снꙋ́въ сїѐ стра́ждетъ: и҆ сїѐ са́мое за́висти бѣсо́вскїѧ є҆́сть дѣ́ло. И҆ и҆́накѡ: ви́дѣвъ кто̀ благозра́чно лицѐ во днѝ, та́же на ло́жи написꙋ́ѧ сїѐ въ мы́сли, ᲂу҆́снетъ съ блꙋ́дными пѡ́мыслы, по разслабле́нїю не ѿри́нꙋвъ и҆̀хъ, па́даетъ во снѣ̀, не́гли же и҆ бо́дръ лежа̀ на ло́жи. И҆ и҆́накѡ сꙋ́ть нѣ́цыи ᲂу҆ны́ли, ꙗ҆́коже а҆́зъ, сѣдѧ́щїи, и҆ ѡ҆ стра́стныхъ бесѣ́дꙋющїи ве́щехъ, и҆лѝ стра́стнѣ, и҆лѝ нѝ; та́же на ло́же грѧдꙋ́ще, и҆ сїѧ̑ во ᲂу҆мѣ̀ и҆мꙋ́ще, и҆ съ сочита́нїемъ си́хъ ᲂу҆сыпа́юще, во снѣ̀ стра́ждꙋтъ, не́гли же и҆ въ са́мой бесѣ́дѣ ѿ є҆ди́нагѡ человѣ́ка дрꙋгі́й вре́дъ прїѧ́тъ. Сегѡ̀ ра́ди внима́ти себѣ̀ подоба́етъ всегда̀, и҆ словесѝ проро́ческомꙋ поꙋча́тисѧ: Предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ:<footnote lang="cu">Ѱал. є҃і, ст. и҃.</footnote> и҆ слꙋ́хъ загражда́ти ѿ таковы́хъ слове́съ. Мно́жицею и҆ ѿ моли́твы нѣ́цыи ᲂу҆праздни́вшесѧ, въ движє́нїѧ плотска̑ѧ ври́нꙋшасѧ, ꙗ҆́коже и҆ во главѣ̀ ѡ҆ моли́твѣ ꙗ҆ви́хомъ.</p>
<p>р҃к. Бра́те, въ нача́лѣ ѿрече́нїѧ потщи́сѧ благі̑ѧ добродѣ́тєли въ тебѣ̀ само́мъ насади́ти, ꙗ҆́кѡ да и҆ ѻ҆́бществꙋ бꙋ́деши потре́бенъ, и҆ возвели́читъ тѧ̀ напослѣ́докъ гдⷭ҇и. Да не и҆́маши когда̀ дерзнове́нїѧ пред̾ и҆гꙋ́меномъ, ꙗ҆́коже и҆ во и҆но́мъ мѣ́стѣ рѣ́хомъ, нижѐ и҆щѝ ѿ негѡ̀ че́сти. Да не стѧ́жеши дрꙋ́жбы съ преимꙋ́щими, нижѐ кє́ллїи и҆́хъ ѡ҆бходѝ, вѣ́дый, ꙗ҆́кѡ си́мъ не то́чїю стра́сть тщесла́вїѧ вкоренѧ́тисѧ начина́етъ въ тебѣ̀, но и҆ ненави́димь ѿ предстоѧ́телѧ бꙋ́деши: а҆ є҆́же ка́кѡ, разꙋмѣ́ѧй да разꙋмѣ́етъ. Сѣди́ же въ ке́ллїи твое́й, ꙗ҆́коже возмо́жно є҆́сть, съ ми́ромъ: и҆ ѿ хотѧ́щагѡ съ тобо́ю бесѣ́довати да не ѿврати́шисѧ благоговѣ́нїѧ ра́ди, но совѣ́томъ ѻ҆те́ческимъ съ си́мъ бесѣ́довавъ не повреди́шисѧ, а҆́ще ѻ҆́нъ и҆ ѿ сопроти́вныхъ є҆́сть: <anchor type="page" number="134"/> а҆́ще же не ви́диши поле́зно сїѐ, намѣ́ренїю поле́зномꙋ подоба́етъ слѣ́довати.</p>
<p>рк҃а. Подоба́етъ же вы́нꙋ стра́хъ бж҃їй и҆мѣ́ти, и҆ на всѧ́къ де́нь себѐ и҆стѧ́зовати: что̀ ᲂу҆́бѡ бла́го, что́ же ѿ ѕлы́хъ содѣ́ѧно є҆́сть тобо́ю. И҆ блага̑ѧ ᲂу҆́бѡ забы́ти, да не ка́кѡ въ стра́сть тщесла́вїѧ впаде́ши: ѡ҆ сопроти́вныхъ же сле́зы и҆злива́ти со и҆сповѣ́данїемъ и҆ моли́твою крѣ́пкою. Да бꙋ́детъ же и҆стѧза́нїе та́кѡ, сконча́вшꙋсѧ дню̀, и҆ ве́черꙋ пости́гшꙋ, въ себѣ̀ размышлѧ́ти: ка́кѡ ᲂу҆̀бо съ по́мощїю бж҃їею де́нь проведо́хъ; Не ѡ҆сꙋди́хъ ли кого̀, и҆лѝ досади́хъ, и҆лѝ соблазни́хъ; и҆лѝ на лицѐ чїѐ стра́стнѣ смотрѣ́хъ: и҆лѝ настоѧ́телѧ въ слꙋже́нїи преслꙋ́шахъ, и҆ ѡ҆ то́мъ вознеради́хъ; и҆лѝ прогнѣ́вахсѧ на кого̀; и҆лѝ въ собра́нїи стоѧ́щꙋ мѝ, ᲂу҆мо́мъ въ безполе́зныхъ ᲂу҆пражнѧ́хсѧ; и҆лѝ ᲂу҆ны́нїемъ ѡ҆тѧгче́нъ бы́въ, це́ркве и҆ пра́вила ᲂу҆дали́хсѧ; Є҆гда́ же во всѣ́хъ си́хъ себѐ непови́нна ѡ҆брѧ́щеши, є҆́же є҆́сть невозмо́жно: Никто́же бо чи́стъ є҆́сть ѿ скве́рны нижѐ а҆́ще є҆ди́нъ де́нь бꙋ́детъ житїѧ̀ є҆гѡ̀:<footnote lang="cu">І҆́ѡва д҃і, ст. д҃.</footnote> и҆ никто́же похва́литсѧ чи́сто и҆мѣ́ти се́рдце:<footnote lang="cu">При́тч. к҃, ст. ѳ҃.</footnote> тогда̀ къ бг҃ꙋ со мно́гими слеза́ми возопі́й: гдⷭ҇и! простѝ мѧ̀, є҆ли̑ка сло́вомъ и҆ дѣ́ломъ и҆ вѣ́дѣнїемъ, и҆ невѣ́дѣнїемъ согрѣши́хъ: мнѡ́га бо согрѣша́емъ, и҆ не вѣ́мы.</p>
<p>рк҃в. Подоба́етъ же на всѧ́къ де́нь и҆сповѣ́дати всѧ́кїй по́мыслъ дꙋхо́вномꙋ ѻ҆тцꙋ̀, и҆ глаго́лемое тебѣ̀ ѿ негѡ̀, ꙗ҆́кѡ ѿ бж҃їихъ ᲂу҆́стъ, прїима́ти со всѧ́кимъ и҆звѣствова́нїемъ, и҆ не произноси́ти и҆но́мꙋ комꙋ̀ сїѧ̑: ꙗ҆́кѡ сїѐ и҆ сїѐ вопроси́ мѧ ѻ҆те́цъ, и҆ сїе́ ми провѣща̀: и҆ добро́ ли ᲂу҆́бѡ речѐ, и҆лѝ нѝ: и҆ что̀ ᲂу҆́бѡ до́лженъ є҆́смь содѣ́ѧти ко ᲂу҆врачева́нїю; Сі́и бо глаго́лы невѣ́рїѧ по́лны сꙋ́ть ко ѻ҆тцꙋ̀ и҆ дꙋшеврє́дны, ꙗ҆̀же наипа́че слꙋча́тисѧ ѡ҆быко́ша съ новонача́льными.</p>
<p>рк҃г. Подоба́етъ же всѣ́хъ сꙋ́щихъ во ѻ҆бщежи́тїи ꙗ҆́кѡ ст҃ы́хъ зрѣ́ти, и҆ себѐ то́чїю грѣ́шна и҆ послѣ̑днѧ помышлѧ́ти: ꙗ҆́кѡ и҆з̾ всѣ́хъ спаса́емыхъ ѻ҆́нъ є҆ди́нъ мꙋ́читисѧ и҆́мать въ де́нь <anchor type="page" number="135"/> ѻ҆́ный. И҆ въ собра́нїи стоѧ̀, сїѐ помышлѧ́ѧ да не преста́неши со ᲂу҆миле́нїемъ те́плѣ пла́кати, не творѧ̀ сло́ва соблазнѧ́ющымсѧ ѡ҆ се́мъ, и҆лѝ посмѣва́ющымсѧ. А҆́ще же ви́диши себѐ ѿ сегѡ̀ во тщесла́вїе пополза́ющасѧ, и҆зходѧ̀ и҆з̾ це́ркве вта́йнѣ сїѐ творѝ, па́ки ско́рѡ въ своѐ мѣ́сто возвраща́ѧсѧ. Сїе́ бо новонача̑льнымъ ѕѣлѡ̀ є҆́сть добро̀: па́че же во вре́мѧ шестоѱа́лмїѧ, и҆ стїхосло́вїѧ, и҆ чте́нїѧ, и҆ бж҃е́ственной лїтꙋргі́и. Внемли́ же, дабы̀ не ѡ҆сꙋди́ти когѡ̀, но сїѐ положѝ во ᲂу҆мѣ̀, ꙗ҆́кѡ є҆ли́цы ви́дѧтъ мѧ̀ та́кѡ пла́чꙋща, помышлѧ́юще многогрѣ́шна бы́ти менѐ, мо́лѧтсѧ ѡ҆ мое́мъ спасе́нїи. И҆ вои́стиннꙋ, сїѐ при́снѡ помышлѧ́ѧ и҆ непреста́ннѡ соверша́ѧ, вельмѝ воспо́льзꙋешисѧ, и҆ благода́ть бж҃їю привлече́ши, и҆ бж҃е́ственнагѡ блаже́нства прича́стникъ бꙋ́деши.</p>
<p>рк҃д. Да не прихо́диши же въ ке́ллїю чїю̀ кромѣ̀ и҆гꙋ́менскїѧ, и҆ сїѐ рѣ́дцѣ. Но а҆́ще ѡ҆ по́мыслѣ ко́емъ того̀ вопроси́ти хо́щеши: въ це́ркви сїѐ творѝ. Ѿ собра́нїѧ же а҆́бїе въ ке́ллїю ѿходѝ, та́же си́це на слꙋже́нїе. По па́вечерницѣ же внѣ̀ ке́ллїи и҆гꙋ́менскїѧ положи́въ покло́нъ: и҆ просѧ̀ моли́твы, па́ки пони́къ съ молча́нїемъ въ ке́ллїю притека́й: лꙋ́чше бо є҆́сть є҆ди́но трист҃о́е со внима́нїемъ, внегда̀ ко снꙋ̀ ѿходи́ти, не́жели бдѣ́нїе четыре́хъ часѡ́въ въ бесѣ́дахъ безполе́зныхъ. Ѻ҆ба́че и҆дѣ́же є҆́сть ᲂу҆миле́нїе и҆ пла́чь дꙋхо́вный, та́мѡ и҆ просвѣще́нїе бж҃е́ственно: сегѡ́ же наи́тїемъ ѿгонѧ́етсѧ ᲂу҆ны́нїе и҆ недꙋ́гъ.</p>
<p>рк҃є. Любо́вь же ѻ҆со́бнꙋ съ каковы́млибо лице́мъ да не стѧ́жеши, па́че же съ новонача́льнымъ, а҆́ще и҆ возмни́тсѧ тѝ житїѐ и҆зрѧ́нѣйше и҆мѣ́ти, а҆ не зазо́рно. И҆́бо ѿ дꙋхо́вныѧ любвѐ прелага́етъ тѧ̀ въ стра́стнꙋ наиможа́йше, и҆ впа́даеши въ скѡ́рби безполє́зны: сїе́ бо наипа́че ѡ҆бы́че подвиза́ющымсѧ слꙋча́тисѧ. Ѻ҆ба́че смире́нїе и҆ ча́стаѧ моли́тва семꙋ̀ наꙋ́читъ: не бо̀ є҆́сть вре́мѧ подро́бнѡ ѡ҆ си́хъ глаго́лати, разꙋмѣ́ѧй же да разꙋмѣ́етъ.</p>
<p>рк҃ѕ. Подоба́етъ же и҆мѣ́ти себѐ ѿ всѧ́кагѡ бра́та сꙋ́щаго во ѻ҆бщежи́тїи стра́ннымъ, мно́жае же ѿ зна́емыхъ въ мі́рѣ: <anchor type="page" number="136"/> всѣ́хъ же ра́внѡ люби́ти, и҆ благоговѣ́йныхъ и҆ подвиза́ющихсѧ ꙗ҆́кѡ ст҃ы́хъ вмѣнѧ́ти: ѡ҆ сꙋ́щихъ же, ꙗ҆́коже а҆́зъ, ᲂу҆ны́лыхъ ᲂу҆се́рднѡ моли́тисѧ. Ѻ҆ба́че, ꙗ҆́коже вы́шше ꙗ҆ви́хомъ, всѣ́хъ ст҃ы́ми вмѣнѧ́ѧ, тщи́сѧ пла́чемъ ѿ страсте́й ѡ҆чи́ститисѧ, ꙗ҆́кѡ да просвѣти́шисѧ ѿ благода́ти, всѣ́хъ ра́внѣ вмѣнѧ́ти: и҆ блаже́нство чи́стыхъ се́рдцемъ полꙋчи́ши.</p>
<p>рк҃з. Сїе́ же вмѣнѧ́й, бра́те, глаго́латисѧ ѿше́льство соверше́нно ѿ мі́ра, всеконе́чное во́ли своеѧ̀ ᲂу҆мерщвле́нїе: та́же къ роди́телємъ, дома̑шнимъ и҆ дрꙋгѡ́мъ безпристра́стїе и҆ ѿрече́нїе.</p>
<p>рк҃и. Та́же, и҆ є҆́же всегѡ̀ ѡ҆бнажи́тисѧ и҆мѣ́нїѧ, раздѣли́вшꙋ ᲂу҆бѡ́гимъ, по ре́кшемꙋ: Прода́ждь и҆мѣ́нїе твоѐ, и҆ да́ждь ни́щымъ:<footnote lang="cu">Матѳ. ѳ҃і, ст. к҃а.</footnote> и҆ забы́ти ли́ца всѣ́хъ, ꙗ҆̀же по свойствꙋ̀ люби́лъ є҆сѝ и҆лѝ тѣле́снѣ, и҆лѝ дꙋхо́внѣ.</p>
<p>рк҃ѳ. И҆ и҆сповѣ́данїе всѣ́хъ та́йныхъ се́рдца ѿ младе́нчества и҆ да́же до сегѡ̀ часа̀ тобо́ю содѣ́ѧнныхъ, дꙋхо́вномꙋ ѻ҆тцꙋ̀, и҆лѝ и҆гꙋ́менꙋ, ꙗ҆́кѡ самомꙋ̀ бг҃ꙋ и҆стѧзꙋ́ющемꙋ сердца̀ и҆ ᲂу҆трѡ́бы, вѣ́даѧ, ꙗ҆́кѡ і҆ѡа́ннъ креща́ше креще́нїемъ покаѧ́нїѧ, и҆ всѝ грѧдѧ́хꙋ къ немꙋ̀, и҆сповѣ́дающе грѣхѝ своѧ̑.<footnote lang="cu">Ма́рка гл. а҃, ст. д҃ и҆ є҃.</footnote> И҆́бо ѿ сегѡ̀ вели́ка ра́дость дꙋшѝ, и҆ ѡ҆блегче́нїе со́вѣсти быва́етъ, по проро́ческомꙋ словесѝ: Глаго́ли ты̀ пе́рвѣе грѣхѝ твоѧ̑, да ѡ҆правди́шисѧ.<footnote lang="cu">И҆са́їи гл. м҃г, ст. к҃ѕ.</footnote></p>
<p>р҃л. Є҆́же положи́ти въ по́мыслѣ таково́е и҆звѣствова́нїе по вхо́дѣ во ѻ҆бщежи́тельство, ꙗ҆́кѡ ᲂу҆мро́ша всѝ роди́телїе и҆ дрꙋ́зи, и҆ то́чїю вмѣнѧ́ти за ѻ҆тца̀ и҆ ма́терь, бг҃а и҆ предстоѧ́телѧ: и҆ никогда́же тѣле́сныѧ ра́ди тре́бы ѿ ни́хъ что̀ попроси́ти. А҆́ще же и҆ про́мысломъ ѿ ни́хъ что̀ тебѣ̀ по́слетсѧ, прїимѝ, и҆ помоли́сѧ ѡ҆ и҆́хъ прилѣжа́нїи, и҆ пода́й по́сланное въ страннопрїи́мницꙋ, и҆лѝ въ больни́цꙋ. И҆ сїѐ сотворѝ со смире́нїемъ: не бо̀ соверше́нныхъ є҆́сть сїѐ, но малѣ́йшихъ.</p>
<p>рл҃а. Твори́ти же всѧ́кꙋ ве́щь, ꙗ҆́же є҆́сть добра̀, со смире́нїемъ помышлѧ́ющꙋ ѡ҆ ре́кшемъ: Є҆гда̀ сотворитѐ всѧ̑, глаго́лите, <anchor type="page" number="137"/> рабѝ неключи́ми є҆смы̀: є҆́же до́лжни бѣ́хомъ сотвори́ти сотвори́хомъ.<footnote lang="cu">Лꙋкѝ гл. з҃і, ст. і҃.</footnote></p>
<p>рл҃в. Храни́тисѧ же, и҆ дабы̀ никогда́же причаще́нїѧ прїѧ́ти, и҆мꙋ́щꙋ тѝ на кого̀ да́же и҆ прило́гъ по́мысла, доне́лѣже покаѧ́нїемъ примире́нїе содѣ́лаеши: ѻ҆ба́че и҆ семꙋ̀ ѿ моли́твы наꙋчи́шисѧ.</p>
<p>рл҃г. Гото́вꙋ же бы́ти на всѧ́къ де́нь къ под̾ѧ́тїю всѧ́кїѧ ско́рби, помышлѧ́ющꙋ, ꙗ҆́кѡ сі́и и҆збавле́нїе сꙋ́ть ѿ мно́гихъ долгѡ́въ, и҆ благодаре́нїѧ ст҃о́мꙋ бг҃ꙋ. Ѿ си́хъ бо стѧжева́етсѧ дерзнове́нїе непосты́дно, по сло́вꙋ вели́кагѡ а҆пⷭ҇ла: Ско́рбь бо терпѣ́нїе содѣ́ловаетъ, терпѣ́нїе же и҆скꙋ́сство, и҆скꙋ́сство же ᲂу҆пова́нїе, ᲂу҆пова́нїе же не посрами́тъ.<footnote lang="cu">Ри́мл. гл. є҃, ст. г҃, д҃, є҃.</footnote> И҆́бо и҆́хже ѻ҆́ко не ви́дѣ, и҆ ᲂу҆́хо не слы́ша, и҆ на се́рдце человѣ́кꙋ не взыдо́ша,<footnote lang="cu">а҃ Корі́н. гл. в҃, ст. ѳ҃.</footnote> сїѧ̑ сꙋ́ть по нело́жномꙋ ѡ҆бѣтова́нїю показꙋ́ющымъ въ ско́рбехъ терпѣ́нїе, содѣ́йствꙋющей благода́ти: без̾ благода́ти бо не мо́жетъ что́либо и҆спра́витисѧ.</p>
<p>рл҃д. Не стѧжа́ти же что̀ ѿ веще́ственныхъ въ ке́ллїи да́же и҆ и҆глы̀, кромѣ̀ рогози́ны, ко́жи ѻ҆́вчїѧ, и҆ рѧ́сы, и҆ тогѡ̀, и҆́мже ѡ҆дѣ́ешисѧ, а҆́ще возмо́жно, нижѐ подно́жїѧ: є҆́сть бо и҆ ѡ҆ си́хъ нѣ́кое сло́во. Ѻ҆ба́че разꙋмѣ́ѧй да разꙋмѣ́етъ.</p>
<p>рл҃є. Нижѐ па́ки просѝ ѿ и҆гꙋ́мена нѣ́что ѿ потре́бныхъ веще́й, кромѣ̀ предрече́нныхъ, и҆ сїѧ̑ є҆гда̀ са́мъ призва́въ пода́стъ, ника́коже повинꙋ́ѧсѧ совѣ́тꙋющемꙋ по́мыслꙋ премѣни́ти нѣ́что ѿ подае́мыхъ, но ꙗ҆кова̀ сꙋ́ть, ꙗ҆́кѡ ѿ бг҃а съ благодаре́нїемъ прїима́й, и҆ тѣ́ми ѡ҆кормлѧ́йсѧ: невозмо́жно же кꙋпова́ти и҆́но. Ѡ҆черне́ннꙋю же ри́зꙋ два́жды въ лѣ́то подоба́етъ и҆змыва́ти, просѧ́щꙋ въ ѡ҆́бразѣ ни́ща и҆ стра́нна со всѧ́кимъ смире́нїемъ ᲂу҆ и҆но́гѡ бра́та ѻ҆де́жды, доне́лѣже своѧ̀ и҆змове́нна ѿ со́лнца и҆зсо́хнетъ. Та́же си́це па́ки съ благодаре́нїемъ ѿдаѧ́ти, та́кожде и҆ рѧ́сꙋ и҆ что́либо и҆́но.</p>
<p>рл҃ѕ. Трꙋди́тисѧ же по си́лѣ въ слꙋже́нїи, въ ке́ллїи же пребыва́ти въ моли́твѣ со ᲂу҆миле́нїемъ и҆ внима́нїемъ, и҆ ча́стыми <anchor type="page" number="138"/> слеза́ми, и҆ не полага́ти въ мы́сли, ꙗ҆́кѡ дне́сь преизли́шше ᲂу҆трꙋди́всѧ, ᲂу҆ймꙋ̀ нѣ́что ѿ моли́твы тѣле́снагѡ ра́ди трꙋда̀: глаго́лю бо тѝ, ꙗ҆́кѡ є҆ли́кѡ а҆́ще кто̀ себѐ понꙋ́дитъ въ слꙋже́нїи лиши́всѧ моли́твы, ве́лїе нѣ́что погꙋби́ти да мни́тсѧ. Та́кѡ бо є҆́сть.</p>
<p>рл҃з. Пре́жде же всѣ́хъ притека́ти въ церкѡ́внаѧ собра̑нїѧ, и҆ по́слѣжде ѿходи́ти, кромѣ̀ вели́кїѧ нꙋ́жды, па́че же на ᲂу҆́трени и҆ на лїтꙋргі́и.</p>
<p>рл҃и. Всѧ́кое же повинове́нїе стѧжа́ти къ твоемꙋ̀ и҆гꙋ́менꙋ, ѿ негѡ́же и҆ постри́глсѧ є҆сѝ, и҆ несꙋмнѣ́ннѡ повелѣва̑емаѧ ѿ негѡ̀ и҆сполнѧ́ти да́же до сме́рти, а҆́ще и҆ невозмо́жно тебѣ̀ мни́тсѧ: въ се́мъ бо подража́еши послꙋ́шавшагѡ да́же до сме́рти, сме́рти же кре́стныѧ. Не то́чїю же и҆гꙋ́мена, но и҆ всѐ бра́тство, и҆ того̀, є҆мꙋ́же слꙋжє́нїѧ врꙋчєна̀ сꙋ́ть, не подоба́етъ преслꙋ́шати въ чесо́мъ: но а҆́ще и҆ па́че си́лы бꙋ́детъ повелѣва́емое, положи́въ покло́нъ, просѝ проще́нїѧ. А҆́ще же на сїѐ не соизволѧ́етъ, помышлѧ́й самаго̀ себѐ нꙋ́дити: нꙋ́дѧщихсѧ бо ца́рствїе небе́сное є҆́сть, и҆ нꙋ́ждницы восхища́ютъ є҃.<footnote lang="cu">Матѳ. гл. а҃і, ст. в҃і.</footnote></p>
<p>рл҃ѳ. Є҆́же съ сокрꙋше́ннымъ се́рдцемъ поверга́тисѧ при нога́хъ всегѡ̀ бра́тства, ꙗ҆́кѡ безвѣ́стнꙋ и҆ незна́емꙋ, и҆ ѿню́дъ не сꙋ́щꙋ. И҆́бо си́це въ житїѝ пребыва́ѧй, дерза́ю рещѝ, прозри́теленъ бы́въ, мнѡ́га предглаго́летъ благода́ти содѣ́йствꙋющей. Таковы́й и҆ ѡ҆ грѣсѣ́хъ дрꙋги́хъ пла́четъ, неразвлека́емь ѿ пристра́стїѧ къ веще́мъ пребыва́ѧ, дх҃о́вномꙋ и҆ бж҃е́ственномꙋ раче́нїю не ѡ҆ставлѧ́ющꙋ є҆го̀ въ сїѧ̑ поползнꙋ́тисѧ. Не ди́вно же є҆́сть, ꙗ҆́кѡ предглаго́летъ: мно́жицею же слꙋча́етсѧ и҆ ѿ бѣсѡ́въ семꙋ̀ приходи́ти. Но разꙋмѣ́ѧй разꙋмѣ́ти бꙋ́детъ. Ѻ҆ба́че а҆́ще начне́тъ кто̀ прїима́ти и҆сповѣ̑данїѧ, мо́жетъ бы́ть и҆ лиша́етсѧ сегѡ̀, ᲂу҆пражднѧ́ѧсѧ въ то́мъ, є҆́же по́мыслы дрꙋги́хъ и҆стѧ́зовати: а҆́ще же па́ки ѿ мно́га смире́нїѧ ѿ сегѡ̀ преста́нетъ, си́рѣчь, ѿ є҆́же глаго́лати и҆ слы́шати, па́ки возво́дитсѧ въ пре́жднее ᲂу҆строе́нїе. <anchor type="page" number="139"/> Вѣ́сть же такова̑ѧ є҆ди́нъ бг҃ъ: а҆́зъ бо стра́хомъ содержи́мь, ѡ҆ таковы́хъ не смѣ́ю провѣща́ти.</p>
<p>р҃м. И҆мѣ́ти же ᲂу҆́мъ всегда̀ ко бг҃ꙋ, и҆ во снѣ̀ и҆ бо́дрости, во вре́мѧ ꙗ҆́стїѧ и҆ бесѣ́ды, въ рꙋкодѣ́лїи же и҆ во всѧ́комъ и҆но́мъ дѣѧ́нїи, по словесѝ проро́ческомꙋ: Предзрѣ́хъ гдⷭ҇а предо мно́ю вы́нꙋ.<footnote lang="cu">Ѱал. гл. є҃і, ст. и҃.</footnote> Вмѣнѧ́й же себѐ бы́ти грѣ́шнѣйшимъ всѧ́кагѡ человѣ́ка: пребыва́ющей бо таково́й па́мѧти, ѡ҆бы́че быва́ти во ᲂу҆мѣ̀ просвѣще́нїе, а҆́ки лꙋ́чь, и҆ є҆ли́кѡ сегѡ̀ и҆́щеши съ мно́гимъ внима́нїемъ и҆ неразвлека́емою мы́слїю, трꙋдо́мъ мно́гимъ и҆ слеза́ми, свѣтлѣ́е ви́дитсѧ, ви́димо же люби́мо быва́етъ, люби́мо же ѡ҆чища́етъ: ѡ҆чища́ѧ же бг҃ови́дна содѣ́ловаетъ, просвѣща́ѧ и҆ ᲂу҆чѧ̀ различа́ти до́брое ѿ го́ршагѡ. Ѻ҆ба́че, бра́те, мно́гагѡ тре́бꙋетсѧ трꙋда̀ съ по́мощїю бж҃їею, є҆́же соверше́ннѣ семꙋ̀ всели́тисѧ въ дꙋ́шꙋ твою̀, и҆ си́мъ просвѣти́ти ю҆̀, ꙗ҆́коже просвѣща́етъ лꙋна̀ нощны́й мра́къ. Внима́ти же подоба́етъ и҆ прило́гѡмъ помыслѡ́въ тщесла́вїѧ и҆ мнѣ́нїѧ, є҆́же не ѡ҆сꙋжда́ти когѡ̀ зрѧ̀ неподо́бно что̀ дѣ́юща. Бѣ́сове бо, ви́дѧще дꙋ́шꙋ ѿ страсте́й и҆ и҆скꙋше́нїй вселе́нїемъ благода́ти и҆ ми́рнагѡ ᲂу҆строе́нїѧ свобожде́ннꙋ, предлага́ютъ такова̑ѧ: ѻ҆ба́че по́мощь є҆́сть ѿ бг҃а. Да бꙋ́детъ же тѝ и҆ пла́чь всегда́шнїй, и҆ сы́тости въ слеза́хъ да не бꙋ́детъ. Блюди́сѧ же, дабы̀ не пострада́ти что̀ ѿ мно́гїѧ ра́дости и҆ ᲂу҆миле́нїѧ, нижѐ помы́слити ꙗ҆́кѡ ѿ своегѡ̀ трꙋда̀, а҆ не ѿ благода́ти бж҃їѧ сїѧ̑ сꙋ́ть, и҆ ѿи́мꙋтсѧ ѿ тебѐ, и҆ мно́гѡ взы́щеши моли́твою, и҆ не ѡ҆брѧ́щеши: и҆ ᲂу҆вѣ́си, како́въ да́ръ погꙋби́лъ є҆сѝ. Но никогда́же, гдⷭ҇и, да лиши́мсѧ твоеѧ̀ бл҃года́ти. Ѻ҆ба́че, бра́те, а҆́ще слꙋчи́тсѧ сїѐ, возве́рзи на гдⷭ҇а не́мощь твою̀, и҆ воста́въ воздѣ́въ рꙋ́цѣ, помоли́сѧ, глаго́лѧ си́це: Гдⷭ҇и! поми́лꙋй мѧ̀ грѣ́шнаго и҆ немощна́го, и҆ ѻ҆каѧ́ннаго, и҆ низпослѝ на мѧ̀ бл҃года́ть твою̀, не ѡ҆ставлѧ́ѧ и҆скꙋси́тисѧ мѝ па́че, є҆́же могꙋ̀. Ви́ждь, гдⷭ҇и, мно́зи грѣсѝ моѝ, въ каковꙋ̀ печа́ль и҆ по́мыслы приведо́ша мѧ̀. А҆́зъ гдⷭ҇и, а҆́ще и҆ восхощꙋ̀ ѿ бѣсѡ́въ и҆ мнѣ́нїѧ <anchor type="page" number="140"/> помы́слити ѡ҆ лише́нїи твоегѡ̀ ᲂу҆тѣше́нїѧ, не могꙋ̀: вѣ́мъ бо проти́вꙋ си́хъ самѣ́хъ ѡ҆полча́тисѧ, во́лю твою̀ те́плѣ соверша́ющихъ. А҆́зъ же, во́лю и҆́хъ на всѧ́къ де́нь и҆сполнѧ́ѧ, ка́кѡ ѿ ни́хъ и҆скꙋша́емь бꙋ́дꙋ; и҆скꙋша́юсѧ же вои́стиннꙋ ѿ свои́хъ грѣхѡ́въ. И҆ ны́нѣ, гдⷭ҇и мо́й, гдⷭ҇и, а҆́ще є҆́сть во́лѧ твоѧ̀, и҆ мнѣ̀ є҆́сть поле́зно, да вни́детъ па́ки бл҃года́ть твоѧ̀ въ раба̀ твоего̀, ꙗ҆́кѡ да ви́дѧ сїю̀, ра́дꙋюсѧ со ᲂу҆миле́нїемъ и҆ пла́чемъ, просвѣща́емь ѿ сегѡ̀ присносвѣ́тлагѡ просвѣще́нїѧ, сохранѧ́емь ѿ скве́рныхъ пѡ́мыслъ и҆ всѧ́кїѧ лꙋка́выѧ ве́щи, и҆ на всѧ́къ де́нь мно́ю твори́мыхъ въ вѣ́дѣнїи и҆ невѣ́дѣнїи, дѣ́лъ же и҆ слове́съ, прїе́млѧ и҆звѣ́ствованїе въ дерзнове́нїи къ тебѣ̀, гдⷭ҇и, ѿ приключа́ющихсѧ на всѧ́къ де́нь скорбе́й рабꙋ̀ твоемꙋ̀ ѿ бѣсѡ́въ и҆ человѣ̑къ, и҆ ѿ ѿсѣче́нїѧ своеѧ̀ во́ли, помышлѧ́ѧ и҆ ᲂу҆готѡ́ваннаѧ блага̑ѧ лю́бѧщымъ тѧ̀, гдⷭ҇и. Ты́ бо ре́клъ є҆сѝ, гдⷭ҇и, ꙗ҆́кѡ просѧ́й прїе́млетъ, и҆ и҆ща́й ѡ҆брѣта́етъ, и҆ толкꙋ́щемꙋ ѿве́рзетсѧ.<footnote lang="cu">Матѳ. гл. з҃, ст. и҃.</footnote> Къ си̑мъ же, бра́те, и҆ и҆́на, є҆ли́ка пода́стъ бг҃ъ въ мы́сль твою̀, пребꙋ́ди молѧ̀, неразслаблѧ́емь ѿ ᲂу҆ны́нїѧ: и҆ бг҃ъ благі́й не ѡ҆ста́витъ тѧ̀.</p>
<p>рм҃а. Въ ке́ллїи же, ю҆́же ѿ предстоѧ́телѧ въ нача́лѣ прїѧ́лъ є҆сѝ, пребꙋ́ди да́же до конца̀: а҆́ще же ве́тхости ра́ди и҆лѝ паде́нїѧ є҆ѧ̀ ѿ по́мысла стꙋжа́ешисѧ, положи́въ покло́нъ предстоѧ́телю, со смире́нїемъ воспомѧнѝ. И҆ а҆́ще ᲂу҆́бѡ ᲂу҆слы́шитъ тѧ̀, ра́дꙋйсѧ: а҆́ще ли же нѝ, и҆ та́кѡ благодарѝ, воспомѧнꙋ́въ влⷣкꙋ твоего̀, не и҆мѣ́вшаго гдѣ̀ главꙋ̀ подклони́ти. А҆́ще бо два́жды и҆ три́жды, и҆лѝ четы́режды ѡ҆ се́мъ стꙋжа́лъ є҆сѝ, ражда́етсѧ дерзнове́нїе, та́же невѣ́рїе, и҆ наконе́цъ презрѣ́нїе. А҆́ще ᲂу҆́бѡ хо́щеши ти́хое и҆ безмо́лвное житїѐ препроводи́ти: не и҆спра́шивай ѿню́дъ тѣле́сныѧ потре́бы ѿ и҆гꙋ́мена: и҆́бо въ нача́лѣ не сїѐ ѡ҆бѣща́лсѧ є҆сѝ, но и҆ ѿ всѣ́хъ презира́емь и҆ ᲂу҆ничижа́емь бы́ти по за́повѣди гдⷭ҇ней, и҆ терпѣ́ти до́блественнѣ. А҆́ще ᲂу҆́бѡ хо́щеши вѣ́рꙋ и҆ любо́вь къ немꙋ̀ храни́ти, и҆ ꙗ҆́кѡ на ст҃а́го того̀ зрѣ́ти, трѝ <anchor type="page" number="141"/> сїѧ̑ сохранѝ: не проси́ти, ꙗ҆̀же на потре́бꙋ тѣле́снꙋ, и҆ не глаго́лати съ дерзнове́нїемъ, и҆ не ᲂу҆чаща́ти къ немꙋ̀, ꙗ҆́коже нѣ́цыи творѧ́тъ, а҆́ки си́рѣчь врачꙋ́еми ѿ негѡ̀: не и҆́ноческое є҆́сть дѣ́ло сїѐ, но человѣ́ческое, не ѡ҆сꙋжда́ю же, и҆ є҆́же не скрыва́ти ѿ негѡ̀ всѧ́кїй по́мыслъ приходѧ́щїй тебѣ̀. А҆́ще бо сїѧ̑ сохрани́ши, неволнꙋ́емѡ пре́йдеши жите́йское мо́ре, и҆ ѻ҆тца̀, како́въ ни є҆́сть, свѧ́та возмни́ши. А҆́ще же прише́дъ вопроси́ти въ це́ркви твоего̀ ѻ҆тца̀ ѡ҆ по́мыслѣ, ѡ҆брѧ́щеши и҆но́го предвари́вша тѧ̀ тоѧ́жде ра́ди вины̀, и҆лѝ и҆ и҆ны́ѧ ра́ди нѣ́кїѧ, и҆ сегѡ̀ ра́ди презрѣ́нна тѧ̀ на ма́лое вре́мѧ: да не печа́лꙋеши, нижѐ проти́вное что̀ помы́слиши. Но ѻ҆со́бь сто́й, рꙋ́цѣ и҆мѣ́ѧ сложе́ннѣ да́же до и҆сполне́нїѧ потре́бы тогѡ̀, и҆ твоегѡ̀ призва́нїѧ. Ѡ҆бы́че бо сїѐ быва́ти на́мъ ѿ ѻ҆тє́цъ не́гли и҆ во́лею ко и҆скꙋше́нїю и҆ и҆збавле́нїю ѿ преждебы́вшихъ грѣхѡ́въ.</p>
<p>рм҃в. Пости́тисѧ же трѝ поста̀. Въ вели́кїй по́стъ сꙋгꙋ́бѡ, кромѣ̀ вели́кагѡ пра́здника, сꙋббѡ́ты и҆ недѣ́ли: въ два́ же дрꙋгі̑ѧ, чрез̾ є҆ди́нъ де́нь. Во про́чыѧ же дни̑ лѣ́та, є҆ди́ною дне́мъ ꙗ҆́сти, кромѣ̀ сꙋббѡ́ты и҆ недѣ́ли и҆ пра́здника, но не къ сы́тость.</p>
<p>рм҃г. Потщи́сѧ же ѡ҆́бразъ поле́зный всемꙋ̀ бра́тствꙋ бы́ти, ко всѧ́кой добродѣ́тели, смире́нїю и҆ кро́тости, къ ми́лостыни и҆ послꙋша́нїю да́же и҆ хꙋдѣ́йшымъ, къ безгнѣ́вїю и҆ безпристра́стїю, къ нестѧжа́нїю и҆ ᲂу҆миле́нїю, къ неѕло́бїю и҆ нелюбопы́тствꙋ, къ простотѣ̀ нра́ва, и҆ ᲂу҆стране́нїю ѿ всѧ́кагѡ человѣ́ка, къ посѣще́нїю немощствꙋ́ющихъ, къ ᲂу҆тѣше́нїю скорбѧ́щихъ, є҆́же не ѿврати́тисѧ когѡ̀ ѿ тре́бꙋющихъ по́льзы ѿ тебѐ собесѣ́дованїѧ ра́ди съ бг҃омъ: лꙋ́чше бо мл҃твы є҆́сть любы̀. Сострада́тельнꙋ же бы́ти тебѣ̀ ко всѣ̑мъ, нетщесла́внꙋ, бездерзнове́ннꙋ, неѡбличи́тельнꙋ, неистѧзꙋ́ющꙋ что̀ ѿ предстоѧ́телѧ, и҆лѝ ѿ нѣ́коегѡ ѿ слꙋжи́телей, ко всѣ̑мъ сщ҃е́нникѡмъ че́сть хранѧ́щꙋ: внима́нїе въ моли́твѣ и҆ ᲂу҆строе́нїе неꙋхищре́нное, и҆ любо́вь ко всѣ̑мъ пока́зовати. Не сла́вы ра́ди тща́тисѧ любопы́тствовати и҆ и҆спы́товати писа̑нїѧ: моли́тва бо, ꙗ҆́же со слеза́ми, и҆ є҆́же ѿ благода́ти просвѣще́нїе семꙋ́ тѧ <anchor type="page" number="142"/> наꙋ́читъ. Вопроша́емь ᲂу҆̀бо ѡ҆ чесо́млибо прили́чествꙋющемъ, со мно́гимъ смире́нїемъ ѿ житїѧ̀ твоегѡ̀, ꙗ҆́кѡ ѿ и҆но́гѡ бж҃е́ственнымъ дѣ́ломъ подаю́щей благода́ти, ᲂу҆чѝ не тщесла́внымъ по́мысломъ, кто̀ бы ни слꙋчи́лсѧ по́льзы жела́ѧй. И҆ ѿ и҆́щꙋщагѡ воспо́льзоватисѧ въ по́мыслѣ ѿ тебѐ да не ѿврати́шисѧ, но воспрїимѝ согрѣшє́нїѧ є҆гѡ̀, ꙗ҆кѡва̀ ни сꙋ́ть, пла́чѧ ѡ҆ не́мъ и҆ молѧ́сѧ: зна́менїе бо сꙋ́ть и҆ сїѧ̀ любвѐ и҆ соверше́ннагѡ сострада́нїѧ. И҆ тогѡ̀ ра́ди, дабы̀ не повреди́тисѧ ѿ слꙋ́шанїѧ таковы́хъ, да не ѿри́неши прише́дшагѡ: благода́ти содѣ́йствꙋющей, ничто́же повреди́шисѧ. Ѻ҆ба́че, дабы̀ не причини́ти вре́дъ мнѡ́гимъ, въ та́йнѣ мѣ́стѣ сїѐ подоба́етъ рещѝ, а҆́ще не́гли и҆ прило́гъ по́мысла ꙗ҆́кѡ человѣ́къ прете́рпиши. А҆́ще бо и҆ благода́ти и҆спо́лненъ бꙋ́деши, нижѐ сїѐ да ᲂу҆вѣща́етъ тѧ̀ ѿврати́тисѧ. И҆́бо поꙋча́емсѧ мы̀ не своегѡ̀ и҆ска́ти, но ꙗ҆̀же и҆нѣ́хъ, да спасꙋ́тсѧ. И҆ ꙗ҆́коже предреко́хомъ, храни́ти тебѣ̀ подоба́етъ безмо́лвное житїѐ, и҆ нестѧжа́тельное. И҆ самаго̀ себѐ тогда̀ возмни́ши дѣ́йствꙋема бы́ти ѿ благода́ти, грѣ́шнѣйша всѣ́хъ человѣ̑къ: сїе́ же ка́кѡ быва́етъ, не могꙋ̀ глаго́лати, бг҃ъ вѣ́сть.</p>
<p>рм҃д. Часы́ же бдѣ́нїѧ, до́лженъ є҆́сть честѝ часа̀ два̀, и҆ два̀ моли́тисѧ во ᲂу҆миле́нїи со слеза́ми, и҆ канѡ́нъ, ꙗ҆ко́въ хо́щеши, и҆ двана́десѧть ѱалмы̀, а҆́ще хо́щеши, и҆ моли́твꙋ, нескве́рнаѧ: и҆ моли́твꙋ ст҃а́гѡ є҆ѵстра́тїа, сїѧ̑ въ вели́кїѧ нѡ́щи. Въ ма̑лыѧ же, кратча́йшее послѣ́дованїе, по си́лѣ дае́мой тебѣ̀ ѿ бг҃а: без̾ негѡ́ бо ниеди́но бла́го и҆справлѧ́етсѧ, ꙗ҆́коже глаго́летъ проро́къ: ѿ гдⷭ҇а стѡпы̀ человѣ́кꙋ и҆справлѧ́ютсѧ<footnote lang="cu">Ѱал. л҃ѕ, ст. к҃г.</footnote>. И҆ самомꙋ̀ сп҃сꙋ ре́кшꙋ: без̾ менѐ не мо́жете твори́ти ничесѡ́же<footnote lang="cu">І҆ѡа́н. є҃і, ст. є҃.</footnote>. Без̾ сле́зъ же никогда́же да причасти́шисѧ.</p>
<p>рм҃є. Ꙗ҆́сти же предлага́ємаѧ тѝ, ꙗ҆кѡва̀ ни сꙋ́ть: подо́бнѣ же и҆ вїно̀ съ воздержа́нїемъ без̾ ропта́нїѧ. А҆́ще же и҆ наединѣ̀ сѣди́ши не́мощи ра́ди, сꙋ́рѡва ѕє́лїѧ съ ма́слинами. А҆́ще же кто̀ ѿ бра́тїи снѣ́дно что̀ по́слетъ тѝ, прїимѝ съ благодаре́нїемъ и҆ <anchor type="page" number="143"/> смире́нїемъ ꙗ҆́кѡ стра́ненъ, и҆ ѿ тогѡ̀ причасти́сѧ, а҆́ще что́либо є҆́сть: а҆ ѡ҆ста́вшеесѧ послѝ и҆но́мꙋ бра́тꙋ ни́щꙋ и҆ благоговѣ́йнꙋ. А҆́ще же кто̀ позове́тъ тѧ̀ на трапе́зꙋ, ѿ всѣ́хъ предлага́емыхъ тебѣ̀ вкꙋсѝ, но по ма́лꙋ, по за́повѣди, воздержа́нїе хранѧ̀. Востаѧ́ же положи́въ покло́нъ по ѻ҆бы́чаю стра́нна и҆ ни́ща, благодаре́нїе томꙋ̀ возда́ждь, глаго́лѧ: бг҃ъ ѻ҆́тче ст҃ы́й, мздꙋ̀ да да́стъ тебѣ̀. Блюди́сѧ же глаго́лати что̀, а҆́ще бы не́гли и҆ поле́зно бы́ло.</p>
<p>рм҃ѕ. А҆́ще ли же кто̀ ѿ бра́тїй ѡ҆скорбле́нъ бы́въ, и҆лѝ ѿ предстоѧ́телѧ, и҆лѝ і҆коно́ма, и҆лѝ ѿ и҆но́гѡ когѡ̀, и҆ прїи́детъ къ тебѣ̀, ᲂу҆тѣ́ши є҆го̀ си́це: вѣ́рꙋ мѝ и҆мѝ, бра́те, ко и҆скꙋше́нїю тебѣ̀ сїѐ бы́сть. и҆ мнѣ́ бо разли́чнѣ сїѐ слꙋча́лосѧ, и҆ ѿ малодꙋ́шїѧ печа́ловахъ: а҆ поне́же и҆звѣсти́хсѧ, ꙗ҆́кѡ сїѧ̑ быва́ютъ ко и҆скꙋше́нїю, то̀ сношꙋ̀ благода́рнѣ. и҆ ты̀ ᲂу҆́бѡ та́кѡ творѝ, и҆ па́че да возвесели́шисѧ ѡ҆ таковы́хъ ско́рбѣхъ. А҆́ще же и҆ доса́довати бꙋ́детъ, нижѐ та́кѡ да ѿврати́шисѧ, но ꙗ҆́коже благода́ть пода́стъ тебѣ̀, ᲂу҆тѣ́ши є҆го̀: мнѡ́га бо сꙋ́ть разсꙋждє́нїѧ, и҆ ꙗ҆́коже разꙋмѣ́еши ᲂу҆строе́нїе бра́та и҆ по́мыслы: примирѧ́й є҆го̀, да не ѡ҆ста́виши неꙋврачева́нна є҆го̀ ѿитѝ.</p>
<p>рм҃з. Немощствꙋ́ющꙋ же бра́тꙋ, а҆́ще слꙋчи́тсѧ тебѣ̀ не посѣти́ти до́лгѡ, подоба́етъ тѝ нѣ́что предпосла́ти ꙗ҆влѧ́ѧ и҆ сїѐ, ꙗ҆́кѡ вѣ́рꙋ и҆мѝ, ѻ҆́тче ст҃ы́й, дне́сь ᲂу҆разꙋмѣ́хъ ѡ҆ недꙋ́зѣ, и҆ прошꙋ̀ проще́нїѧ. Та́же си́це ше́дъ, и҆ покло́нъ положи́въ, и҆ моли́твꙋ соверши́въ, та́кѡ рцы̀ є҆мꙋ̀: ка́кѡ бг҃ъ помо́же тѝ, ѻ҆́тче ст҃ы́й; И҆ сѣ́дъ сложи́въ рꙋ́цѣ, молчѝ. А҆́ще же и҆ и҆ні́и прїидо́ша посѣще́нїѧ ра́ди, блюди́сѧ сопобесѣ́довати ѡ҆ че́мъ и҆лѝ ѿ писа́нїй, и҆лѝ ѿ є҆сте́ственнагѡ разсꙋ́дка, па́че же невопроша́емь, да не по́слѣжде скорбѣ́ти и҆́маши: сїе́ бо наимно́жайше слꙋча́етсѧ съ простѣ́йшею бра́тїею.</p>
<p>рм҃и. Съ благоговѣ́йною бра́тїею а҆́ще слꙋчи́тсѧ ᲂу҆чрежда́емꙋ бы́ти, ѿ предлежа́щихъ без̾ сꙋмнѣ́нїѧ подоба́етъ тѝ причаща́тисѧ, а҆́ще что́либо бꙋ́детъ. А҆́ще же за́повѣдь чїю̀ и҆́маши, и҆лѝ <anchor type="page" number="144"/> ры̑бы, и҆лѝ и҆но́гѡ чесогѡ̀ не ꙗ҆́сти, сꙋ́ть же предлага́єма: а҆́ще бли́зъ тѝ бꙋ́детъ за́повѣдь да́вый, ше́дъ ᲂу҆молѝ є҆го̀, да попꙋ́ститъ тѝ вкꙋси́ти: а҆́ще же не присꙋ́тствꙋетъ, и҆лѝ и҆ зна́еши, ꙗ҆́кѡ не попꙋ́ститъ тѝ, и҆ па́ки тѣ́хъ не хо́щеши соблазни́ти, по ᲂу҆чрежде́нїи возвѣстѝ є҆мꙋ̀ дѣ́ланїе своѐ, просѧ̀ проще́нїѧ. А҆́ще же ни тогѡ̀, ни дрꙋга́гѡ ѿ си́хъ не хо́щеши, лꙋ́чше тѝ є҆́сть не пойтѝ къ ни̑мъ: и҆́бо сꙋгꙋ́бѡ прїѡбрѧ́щеши, и҆ бѣ́са тщесла́вїѧ и҆збѣжи́ши, и҆ тѣ́хъ собла́зна и҆ ско́рби и҆зба́виши. А҆́ще же ѻ҆ни́ дебелѣ́йши сꙋ́ть, сохранѝ пра́вило, лꙋ́чше же є҆́сть, и҆ при ни́хъ ѿ всегѡ̀ по ма́лꙋ причасти́тисѧ. Подо́бнѣ и҆ при ᲂу҆тѣше́нїи чїе́мъ, по а҆пⷭ҇лꙋ законополага́ющꙋ, всѐ предлага́емое ꙗ҆́сти подоба́етъ, ничто́же сꙋмнѧ́щесѧ, за со́вѣсть<footnote lang="cu">а҃ Кор. і҃, ст. к҃з.</footnote>.</p>
<p>рм҃ѳ. А҆́ще творѧ́щꙋ тѝ въ ке́ллїи твое́й моли́твꙋ, ᲂу҆да́ритъ кто̀ во две́рь, ѿве́рзи є҆мꙋ̀, и҆ сѣ́дъ побесѣ́дꙋй со смире́нїемъ, а҆́ще что́либо предложи́тъ ѿ прили́чествꙋющихъ на по́льзꙋ. И҆ а҆́ще ѿ ско́рби є҆́сть ѡ҆тѧгче́нъ, потщи́сѧ и҆лѝ сло́вомъ и҆лѝ дѣ́ломъ ᲂу҆врачева́ти є҆го̀. И҆ па́ки томꙋ̀ ѿше́дшꙋ затвори́въ, воспрїе́мь моли́твꙋ соверша́й. И҆́бо подо́бно примире́нїю є҆́сть и҆ врачева́нїе приходѧ́щихъ. Съ мїрски́ми же не та́кѡ подоба́етъ твори́ти: но и҆спо́лнѧ моли́твꙋ, та́кѡ съ ни́ми бесѣ́довати.</p>
<p>р҃н. Молѧ́щꙋсѧ же тебѣ̀, а҆́ще страхова́нїе нѣ́кое, и҆лѝ шꙋ́мъ, и҆лѝ ꙗ҆́кѡ свѣ́тъ ѡ҆сїѧ́етъ, и҆лѝ и҆́но что̀ слꙋчи́тсѧ, ты̀ да не ᲂу҆жасне́шисѧ, но па́че прилѣ́жнѣе въ моли́твѣ пребꙋ́ди: смꙋще́нїе бо быва́етъ бѣсо́вское, и҆ тре́петъ, и҆ ᲂу҆́жасъ, ꙗ҆́кѡ да разсла́бивсѧ моли́твꙋ ѡ҆ста́виши, и҆ про́чее прїѡбы́кшꙋ тѝ къ семꙋ̀ воз̾ѡблада́ютъ тобо́ю. А҆́ще же моли́твꙋ соверша́ющꙋ тѝ, и҆́нъ свѣ́тъ ѡ҆сїѧ́етъ тѧ̀, є҆го́же не возмо́жно и҆зрещѝ, и҆ дꙋша̀ ра́дости и҆спо́лнена бꙋ́детъ, и҆ жела́нїе лꙋ́чшихъ, и҆ сле́зъ тече́нїе со ᲂу҆миле́нїемъ: вѣ́ждь, ꙗ҆́кѡ бж҃е́ственно посѣще́нїе сїѐ є҆́сть и҆ застꙋпле́нїе. И҆ а҆́ще пребыва́етъ надо́лзѣ, да не бꙋ́детъ ти́ что̀ мно́жае <anchor type="page" number="145"/> ѿ продолже́нїѧ сле́зъ, плѣнѝ ᲂу҆́мъ тво́й въ нѣ́что ѿ тѣле́сныхъ, и҆ си́мъ да смири́шисѧ. Мл҃твꙋ же, внемлѝ, да не ѡ҆ста́виши ѿ ᲂу҆страше́нїѧ вра́жїѧ: но ꙗ҆́коже ѻ҆́трокъ ѿ нѣ́кихъ личи́нъ ᲂу҆страше́нъ под̾ ѡ҆б̾ѧ̑тїѧ ма́тере и҆лѝ ѻ҆тца̀ прибѣга́ѧ, стра́хъ си́хъ ѿгонѧ́етъ, та́кѡ и҆ ты̀ моли́твою къ бг҃ꙋ восте́къ, стра́ха си́хъ и҆збѣжи́ши.</p>
<p>рн҃а. А҆́ще сѣдѧ́щꙋ тѝ въ ке́ллїи бра́тъ нѣ́кїй прише́дъ вопро́ситъ тѧ̀ ѡ҆ плотско́й бра́ни, да не ѿврати́ши такова́го: но со ᲂу҆миле́нїемъ тѣ́ми, ꙗ҆̀же благода́ть бж҃їѧ пода́стъ тебѣ̀, и҆ є҆́же ѿ дѣѧ́нїѧ стѧжа́лъ є҆сѝ, воспо́льзꙋй є҆го̀, и҆ та́кѡ ѿпꙋстѝ. И҆зходѧ́щꙋ же, положи́въ покло́нъ къ немꙋ̀, рцы̀, вѣ́рꙋ и҆мѝ, бра́те, ᲂу҆пова́ю на человѣколю́бїе бж҃їе, ꙗ҆́кѡ бѣжа́ти и҆́мать ѿ тебѐ такова́ѧ бра́нь, то́чїю да не ѻ҆́тай ᲂу҆стꙋ́пиши, и҆лѝ разсла́бишисѧ. И҆зше́дшꙋ же томꙋ̀, воста́въ и҆ воѡбрази́въ бра́нь є҆гѡ̀, воздѣ́въ рꙋ́цѣ со слеза́ми ко бг҃ꙋ, со стена́нїемъ ѡ҆ бра́тѣ помоли́сѧ, глаго́лѧ: гдⷭ҇и бж҃е, не хотѧ́й сме́рти грѣ́шнагѡ, ꙗ҆́коже вѣ́си, на по́льзꙋ бра́тꙋ семꙋ̀ ᲂу҆стро́й. И҆ бг҃ъ, вѣ́дый вѣ́рꙋ є҆гѡ̀ къ тебѣ̀, твое́ же ѿ любвѐ сострада́нїе и҆ чи́стꙋю ѡ҆ не́мъ мл҃твꙋ, ѡ҆блегчава́етъ бра́нь є҆гѡ̀.</p>
<p>рн҃в. Сїѧ̑ же всѧ̑ потрє́бна сꙋ́ть, бра́те, ко ᲂу҆миле́нїю, и҆ подоба́етъ съ сокрꙋше́ннымъ се́рдцемъ, терпѣ́нїемъ и҆ благодаре́нїемъ соверша́ти, ꙗ҆̀же сле́зъ сꙋ́ть винѡ́вна, и҆ низлага́ютъ стра̑сти, и҆ небе́снагѡ винѡ́вна ца́рствїѧ: нꙋ́дѧщихсѧ бо є҆́сть ца́рствїе небе́сное, и҆ нꙋ́ждницы восхища́ютъ є҆̀<footnote lang="cu">Матѳ. гл. а҃і, ст. в҃і.</footnote>. И҆́бо а҆́ще сїѧ̑ и҆спра́виши, ѿ дре́внихъ нра́вѡвъ соверше́ннѣ ѿстꙋ́пиши, не́гли и҆ ѿ са́мыхъ прило́гѡвъ по́мысла: ѡ҆бы́че бо ᲂу҆стꙋпа́ти свѣ́тꙋ тьма̀, и҆ со́лнцꙋ сѣ́нь. И҆́бо а҆́ще ѡ҆ си́хъ вознеради́тъ кто̀ въ нача́лѣ разслаблѧ́ѧ по́мыслъ, любопы́тенъ бы́въ, благода́ти лиша́етсѧ. И҆ тогда̀ во стра̑сти ѕлы̑ѧ впа́дъ, познава́етъ свою̀ не́мощь, боѧ́зни и҆сполнѧ́емь. Не подоба́етъ же и҆ и҆справлѧ́ющемꙋ помышлѧ́ти, ꙗ҆́кѡ свои́мъ трꙋдо́мъ сїѐ и҆справлѧ́етъ, но благода́тїю бж҃їею. <anchor type="page" number="146"/> Пред̾ѡчища́ти же подоба́етъ себѐ, по ре́кшемꙋ<footnote lang="cu">в҃ Корі́н. гл. з҃, ст. а҃.</footnote>: ѡ҆чища́тисѧ пе́рвѣе, та́же съ чи́стымъ бесѣ́довати подоба́етъ. Ѿ мно́гихъ бо сле́зъ ᲂу҆мꙋ̀ ѡ҆чище́нꙋ бы́вшꙋ, и҆ просвѣще́нїе бж҃е́ственнагѡ свѣ́та под̾е́млющꙋ, є҆го́же мі́ръ ве́сь а҆́ще прїи́метъ, не ᲂу҆малѧ́етъ, ᲂу҆́мнѣ то́й въ бꙋ́дꙋщихъ пребыва́етъ.</p>
<p>Вопроше́нъ бы́сть нѣ́когда ст҃ы́й и҆ блаже́нный се́й сѷмеѡ́нъ: како́въ до́лженъ є҆́сть бы́ти сщ҃е́нникъ; И҆ ѿвѣща̀, глаго́лѧ: а҆́зъ ᲂу҆́бѡ нѣ́смь досто́инъ бы́ти сщ҃е́нникъ, ѻ҆ба́че како́въ бы́ти до́лженъ є҆́сть и҆мꙋ́щїй свѧщеннодѣ́йствовати бг҃ови, тве́рдѡ вѣ́мъ. Вопе́рвыхъ ᲂу҆́бѡ чи́стъ не тѣ́ломъ то́чїю, но и҆ дꙋше́ю, и҆ къ си̑мъ не прича́стенъ бы́ти всѧ́кагѡ грѣха̀. Второ́е же, смире́нъ и҆ внѣ́шнимъ нра́вомъ, и҆ внꙋ́треннимъ дꙋшѝ ᲂу҆строе́нїемъ. Та́же, є҆гда̀ предстои́тъ ст҃ѣ́й и҆ сщ҃е́ннѣй трапе́зѣ, ᲂу҆́мнѣ ᲂу҆́бѡ бж҃ество̀, чꙋ́вственнѣ же предлежа̑щаѧ ст҃а̑ѧ зрѣ́ти до́лженъ є҆́сть несомнѣ́ннѡ. Не то́чїю же, но и҆ самаго̀ того̀ въ тѣ́хъ ст҃ы́хъ да́рѣхъ неви́димѡ сꙋ́щаго, живꙋ́ща стѧжа́ти до́лженъ є҆́сть въ се́рдцѣ свое́мъ разꙋ́мнѡ, да мо́жетъ си́це со дерзнове́нїемъ мольбы̑ приноси́ти, и҆ ꙗ҆́кѡ дрꙋ́гъ ко дрꙋ́гꙋ бесѣ́дꙋѧ, та́кѡ глаго́лати: ѻ҆́ч҃е на́шъ, и҆́же є҆сѝ на нб҃сѣ́хъ, да свѧти́тсѧ и҆́мѧ твоѐ: ꙗ҆влѧ́ющей моли́твѣ, ꙗ҆́кѡ є҆стество́мъ сꙋ́щагѡ сн҃а бж҃їѧ и҆́мать живꙋ́ща въ себѣ̀ со ѻ҆ц҃е́мъ и҆ ст҃ы́мъ дх҃омъ. Таковы̀ ви́дѣхъ пресвѵ́теры, прости́те мѝ, ѻ҆тцы̀ и҆ бра́тїе.</p>
<p>Глаго́лаше же и҆ сїѐ, ꙗ҆́кѡ ѡ҆ и҆но́мъ нѣ́коемъ, себѐ ᲂу҆таева́ѧ, и҆ человѣ́ческїѧ сла́вы и҆збѣга́ѧ, ѿ человѣколю́бїѧ же са́мъ себѐ по нꙋ́ждѣ ꙗ҆влѧ́етъ. Слы́шахъ, глаго́летъ, ѿ нѣ́коегѡ и҆́нока сщ҃е́нника дерзнове́нїе и҆мꙋ́щагѡ ко мнѣ̀, ꙗ҆́кѡ къ возлю́бленномꙋ своемꙋ̀ сїѐ: никогда́же слꙋжи́хъ а҆́зъ, не ви́дѧ дх҃а ст҃а́го, ꙗ҆́коже того̀ ви́дѣхъ прише́дша на мѧ̀, є҆гда́ мѧ рꙋкополага́хꙋ, и҆ моли́твꙋ сщ҃е́нническꙋ митрополі́тъ глаго́лаше, тре́бникꙋ лежа́щꙋ на ѻ҆каѧ́нной мое́й главѣ̀. Вопроше́нъ ᲂу҆́бѡ бы́въ ѿ менѐ, ка́кѡ сего̀ ви́дѣ тогда̀ и҆ въ каково́мъ зра́кѣ лица̀; Речѐ, про́ста ᲂу҆́бѡ <anchor type="page" number="147"/> и҆ безви́дна, ѻ҆ба́че ꙗ҆́кѡ свѣ́тъ. И҆ ꙗ҆́коже диви́хсѧ въ нача́лѣ ви́дѧ, є҆́же никогда́же ви́дѣхъ, и҆ что̀ бы бы́ло сїѐ размышлѧ́ющꙋ мѝ, глаго́ла мѝ та́инственнѡ ѻ҆́нъ, ꙗ҆́коже въ ра́зꙋмѣ гла́са: а҆́зъ на всѧ̑ проро́ки и҆ а҆пⷭ҇лы и҆ ны̑нѣшнїѧ и҆збра̑нныѧ бж҃їѧ и҆ ст҃ы̑ѧ нахождꙋ̀: дх҃ъ бо ст҃ы́й є҆́смь бж҃їй. Томꙋ̀ сла́ва и҆ держа́ва во вѣ́ки, а҆ми́нь.</p>
<footer/>
</document>
