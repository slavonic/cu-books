<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="847"/>
<p>Нїки́та, преподо́бнѣйшїй пресвѵ́теръ стꙋді́йскїѧ ѻ҆би́тели, и҆́же и҆ стиѳа́тъ нарица́емый, бѣ̀ въ лѣ́то ѿ ржⷭ҇тва̀ хрⷭ҇то́ва ты́сѧща тре́хъ со́тое, ᲂу҆чени́къ сы́й сѷмеѡ́на но́вагѡ бг҃осло́ва ближа́йшъ. Ѿ негѡ́же мнѡ́гимъ наꙋче́нъ бѣ̀ дꙋхо́внагѡ любомꙋ́дрїѧ та́инствєннымъ ᲂу҆че́нїѧмъ, и҆ толи́кѡ тогѡ̀ подража̀ добродѣ́телѧмъ, ꙗ҆́кѡ дрꙋго́мꙋ вои́стиннꙋ ꙗ҆ви́тисѧ ᲂу҆чи́телѧ со́лнцꙋ, всѣ́ми, ꙗ҆́кѡ да рече́мъ, лꙋчеза́рными преломле́нїи тогѡ̀ дарѡ́въ и҆ поꙋче́нїй въ дꙋшѣ̀ є҆гѡ̀ возсїѧ́вшꙋ. Оу҆ негѡ́жде трꙋды̀ неꙋтоми́мыми въ бж҃е́ственныхъ любомꙋ́дрствꙋѧ писа́нїѧхъ, премнѡ́гаѧ и҆ и҆зрѧ̑днѣйшаѧ мнѣ̑нїѧ собра́въ, сꙋ́ть же ꙗ҆̀же и҆ и҆скꙋ́сомъ и҆ блаже́ннымъ ревнова́нїемъ не то́чїю и҆зꙋчи́въ, но и҆ ѡ҆щꙋти́въ та̑, и҆ ꙗ҆́кѡ сꙋ́щїй бж҃е́ственныхъ и҆ преесте́ственныхъ мы́слей сво́й ра́зꙋмъ ѿ всѣ́хъ си́хъ содѣ́лавъ: высѡ́каѧ и҆ премꙋ́дрѣйшаѧ творє́нїѧ ꙗ҆вѝ, ꙗ҆́кѡ мо́щно сꙋди́ти хотѧ́щымъ и҆з̾ предлежа́щихъ тре́хъ со́тницъ є҆гѡ̀. И҆́хже и҆звѣ́стно пра́вило дѣѧ́нїѧ и҆ жи́зни бг҃олюбе́знѣйшїѧ соверше́нїе, и҆ собо́рнѣ рещѝ, храни́лище богатѣ́йшее нравоꙋче́нїѧ, и҆ и҆носказа́тельна ѡ҆́браза нарекі́й кто̀, всю̀ рече́тъ и҆́стинꙋ. Та́кѡ бо сꙋ́ть высо́ки мы́слѧми: та́коже великосказа́тельны благорѣ́чїемъ слове́съ, ꙗ҆́кѡ сꙋмнѣ́ннꙋ бы́ти, ѿ сꙋ́щагѡ ли въ ни́хъ смы́сла, и҆лѝ ѿ лѣ́поты рече́нїе толи́кꙋ весе́лїю ражда́тисѧ въ дꙋшѣ̀ чтꙋ́щагѡ.</p>
<anchor type="page" number="848"/>
<p>Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ᲂу҆ченика̀ сѷмеѡ́на но́вагѡ бг҃осло́ва.</p>
<p>Пе́рваѧ дѣ́ѧтельныхъ гла́въ со́тница.</p>
<p>а҃. Четы́ре непщꙋ́ю вины̑ бы́ти въ трⷪ҇цѣ соверше́ннѣй добродѣ́телей, подви̑жꙋщаѧ ко є҆́же писа́ти полє́знаѧ, ны́нѣ сре́днее нача́ла превозни́кшагѡ, и҆ къ трⷪ҇цѣ та́инственнагѡ дости́гшагѡ бг҃осло́вїѧ. И҆ пе́рвꙋю ᲂу҆́бѡ бы́ти свобо́дꙋ, са́мо то̀ глаго́лю безстра́стїе дꙋшѝ ѿ приболѣ́зненна дѣѧ́нїѧ на є҆сте́ственное пред̾ꙋспѣ́вшее видѣ́нїе тва́ри, и҆ во мра́къ бг҃осло́вїѧ вше́дшее ѿѻнꙋ́дꙋ. Вторꙋ́ю же, ꙗ҆́же ѿ сле́зъ и҆ моли́твы ᲂу҆ма̀ чистотꙋ̀: ѿ негѡ́же сло́во ражда́етсѧ благода́ти, и҆ стрꙋи̑ и҆стека́ютъ разꙋмѣ́нїй. Тре́тїю, є҆́же въ на́съ ст҃ы́ѧ трⷪ҇цы вселе́нїе: ѿ негѡ́же свѣтоли̑тїѧ дх҃а на по́льзꙋ въ ко́емждо ѡ҆чища́емыхъ быва̑ющаѧ, ꙗ҆вле́нїе та̑инъ ца́рствїѧ небе́снагѡ, и҆ ѿкрове́нїе сокрове́нныхъ въ дꙋшѝ сокро́вищъ бж҃їихъ. Четве́ртꙋю, належа́щꙋю нꙋ́ждꙋ всѧ́комꙋ прїе́мшемꙋ тала́нтъ сло́ва ра́зꙋма, преще́нїѧ бж҃їѧ, лꙋка́вый ра́бе, глаго́лющагѡ, и҆ лѣни́вый, подоба́ше тебѣ̀ вда́ти сребро̀ моѐ торжникѡ́мъ: и҆ а҆́зъ прише́дъ, и҆стѧза́лъ бы́хъ своѐ съ ли́хвою<footnote lang="cu">Матѳ. гл. к҃є, ст. к҃ѕ и҆ к҃з.</footnote>. є҆гѡ́же ра́ди ᲂу҆́бѡ и҆ даві́дъ па́че боѧ́сѧ, глаго́лаше: Сѐ ᲂу҆стна́мъ мои̑мъ не возбраню̀: гдⷭ҇и, ты̀ разꙋмѣ́лъ є҆сѝ. Пра́вдꙋ твою̀ не <anchor type="page" number="849"/> скры́хъ въ се́рдцѣ мое́мъ, и҆́стинꙋ твою̀ и҆ спасе́нїе твоѐ рѣ́хъ, не скры́хъ ми́лость твою̀ и҆ и҆́стинꙋ твою̀ ѿ со́нма мно́га<footnote lang="cu">Ѱал. л҃ѳ, ст. і҃ и҆ в҃і.</footnote>.</p>
<p>в҃. Нача́ло є҆́же по бз҃ѣ житїѧ̀, соверше́нно мі́ра бѣ́гство: се́ же є҆́сть ѿверже́нїе во́лей дꙋшѝ, и҆ пе́рстнагѡ мꙋдрова́нїѧ преложе́нїе. И҆́мже на бж҃е́ственное восходѧ́ще мꙋдрова́нїе, дꙋхо́вни ѿ плотски́хъ быва́емъ: ᲂу҆мерщвлѧ́еми ᲂу҆́бѡ пло́ти и҆ мі́рови, животвори́ми же дꙋше́ю и҆ дх҃омъ ѡ҆ хрⷭ҇тѣ̀.</p>
<p>г҃. Вѣ́дѣнїе дꙋшѝ ѡ҆ бз҃ѣ не ло́жно, и҆ вѣ́ра завѣща́тельна, презрѣ́нїемъ ви́димыхъ, и҆ дѣѧ́нїе добродѣ́телей, самолю́бїѧ всѧ́кагѡ ѿлꙋче́ннѡ, треплете́на, по соломѡ́нꙋ, ве́рвь<footnote lang="cu">Є҆кклес. гл. д҃, ст. в҃і.</footnote>, ꙗ҆́же ско́рѡ не расто́ргнетсѧ ѿ дꙋхѡ́въ лꙋка́вствїѧ.</p>
<p>д҃. Вѣ́рою возмє́здїѧ трꙋдѡ́въ воспрїѧ́ти ᲂу҆пова́емъ: тѣ́мже и҆ те́рпимъ трꙋды̀ ᲂу҆до́бнѣ добродѣ́телей, ѿ бж҃е́ственнагѡ и҆звѣствꙋ́еми дх҃а любо́вїю воскрилѧ́емсѧ къ бг҃ꙋ.</p>
<p>є҃. Не є҆гда̀ ѿ пѡ́мыслъ стꙋжа́еми є҆смы̀ нечи́стыхъ, ᲂу҆жѐ и҆ дѣ́йствꙋющихъ ѕла̑ѧ, чи́сти быва́емъ. Но є҆гда̀ ѿ крѣ́пости своеѧ̀ ѡ҆слабѣ́вши дꙋша̀, и҆ ᲂу҆́мъ ѿ вознерадѣ́нна и҆ невозде́ржна пребыва́нїѧ, смꙋще́нна и҆мѣ́ти бꙋ́детъ и҆ сѣно́вна мечта̑нїѧ, и҆ трꙋды̀ добродѣ́тели лѣ́ностїю прилѣжа́нїѧ и҆ моли́твы прїѡскꙋдѣ́ютъ: тогда̀ и҆ не дѣ́ющи ѕла̑ѧ, въ странѣ̀ въ сласте́хъ во́лею блатовалѧ́ющихсѧ вчини́мсѧ.</p>
<p>ѕ҃. Разрѣшє́ннымъ же бы́вшымъ брозда́мъ влады́чественнѣйшихъ чꙋ́вствъ, а҆́бїе и҆ страсте́й воста́нїе быва́етъ, и҆ раболѣ́пнѣйшихъ чꙋ́вствъ дви́жетсѧ дѣ́йство: ѡ҆бы́че бо нѣ́какѡ си́хъ безслове́сїе, воздержа́нїѧ разрѣши́вшосѧ ᲂу҆́зъ, къ вина́мъ прилага́тисѧ страсте́й, и҆ ꙗ҆́коже въ сме́ртныхъ въ тѣ́хъ пасти́сѧ па́житехъ, и҆ толи́кѡ па́че, є҆ли́кѡ и҆ ѡ҆слабѣ́нїе косни́тельнѣе протѧза́етсѧ: не бо̀ терпи́тъ, на нѧ́же є҆сте́ственнѣ и҆́мать похотѣ́нїе, разрѣши́вшосѧ бро́здъ, прїѻбще́нїе ѿрази́ти.</p>
<p>з҃. Ѿ чꙋ́вствъ ѻ҆́ва ᲂу҆́бѡ и҆́хъ словє́сна сꙋ́ть, зрѣ́нїе, слꙋ́хъ, и҆ и҆ны́хъ любомꙋдрѣ́йша же и҆ влады́чественнѣйша: ѻ҆́ва же безсловє́сна <anchor type="page" number="850"/> и҆ скѡ́тна, вкꙋ́съ, ѡ҆бонѧ́нїе, ѡ҆сѧза́нїе, къ послꙋже́нїю слове́сныхъ: зри́мъ бо пе́рвѣе и҆ слы́шимъ, и҆ та́кѡ сло́вомъ дви́жимсѧ, прикаса́емсѧ же предлежа́щагѡ: и҆ ѡ҆бонѧ́юще вкꙋше́нїю дае́мъ. Тѣ́мже и҆ двою̀ скѡ́тнѣйша сꙋ́ть трѝ, и҆ ꙗ҆́вственнѣ раболѣ̑пнѣйша. Ѡ҆ ни́хже ѿ па́ственныхъ и҆ ѕвѣре́й чревонеи́стовнѣйшаѧ и҆ сочета́тельнѣйшаѧ трꙋдѧ́тсѧ па́че: чрез̾ ве́сь бо де́нь и҆ но́щь, и҆лѝ пи́щи несы́тнѣ насыщева́ютсѧ, и҆лѝ къ сочета́нїємъ ᲂу҆стремлѧ́ютсѧ.</p>
<p>и҃. И҆́же дѣ̑йствїѧ внѣ́шнихъ чꙋ́вствъ ко внꙋ̑треннимъ преложи́вый чꙋ́вствамъ, и҆ зрѣ́нїе ᲂу҆́бѡ, ко ᲂу҆мꙋ̀ зрѧ́щемꙋ свѣ́тъ живота̀ простры́й, слꙋ́хъ же, къ ра́зꙋмꙋ дꙋшѝ, вкꙋ́съ же, къ разсꙋжде́нїю словесѐ, ѡ҆бонѧ́нїе же къ мы́сли ᲂу҆ма̀, ѡ҆сѧза́нїе же, къ серде́чной предви́гнꙋвый бо́дрости: а҆́гг҃льскꙋ жи́знь на землѝ соверша́етъ, человѣ́къ ᲂу҆́бѡ человѣ́кѡмъ и҆ сы́й и҆ ви́димь: А҆́гг҃лъ же а҆́гг҃лѡмъ спребыва́ѧ и҆ разꙋмѣва́емь.</p>
<p>ѳ҃. Ви́дѧщымъ ᲂу҆́бѡ ᲂу҆мо́мъ свѣ́тъ бж҃е́ственныѧ жи́зни, сокрове́нныхъ та̑инъ бж҃їихъ ра́зꙋмъ прїе́млемъ: ра́зꙋмомъ же дꙋшѝ, восхожде́нїѧ въ се́рдцѣ пѡ́мыслъ располага́емъ съ вѣ́дѣнїемъ, различа́юще ѿ лꙋ́чшихъ го́ршыѧ, разсꙋжде́нїемъ же сло́ва, ви́ды разꙋмѣ́нїй вкꙋша́емъ. И҆ ꙗ҆̀же ᲂу҆́бѡ ѿ го́рька и҆зраста̑ющаѧ ко́рене, и҆лѝ претворѧ́емъ на сла́дкое и҆зваре́нїе дꙋшѝ, и҆лѝ всѧ́чески ѿме́щемъ, сꙋ́щыѧ же ѿ бы́лїѧ прили̑чна и҆ ѕла̑чна прїе́млемъ: всѧ́ко разꙋмѣ́нїе плѣнѧ́юще въ послꙋша́нїе хрⷭ҇то́во. Мы́слїю же ᲂу҆ма̀, мы́сленное мѵ́рѡ дꙋхо́вныѧ благода́ти ѡ҆бонѧ́емъ, весе́лїѧ и҆ ра́дованїѧ серде́чнагѡ и҆сполнѧ́ющесѧ. Бо́дрымъ же се́рдцемъ, ѡ҆роша́ющагѡ свы́ше дх҃а пла́мень жела́нїѧ на́съ до́брыхъ, и҆лѝ согрѣва́ющагѡ и҆зстꙋди́вшыѧсѧ си́лы на́шѧ хла́домъ страсте́й, благора́зꙋмнѡ ѡ҆щꙋща́емъ.</p>
<p>і҃. Ꙗ҆́коже тѣлесѝ на́шемꙋ чꙋ̑вства сꙋ́ть пѧ́ть: зрѣ́нїе, слꙋ́хъ, вкꙋ́съ, ѡ҆бонѧ́нїе, ѡ҆сѧза́нїе: та́кѡ и҆ дꙋшѣ̀ по томꙋ́жде числꙋ̀ пѧ́ть чꙋ́вствъ сꙋ́ть: ᲂу҆́мъ, сло́во, чꙋ́вство ᲂу҆́мно, ра́зꙋмъ, и҆ вѣ́жество: въ три́ же въ дꙋшѣ̀ дѣ̑йства сїѧ̑ собира́ютсѧ: во ᲂу҆́мъ, въ сло́во, въ чꙋ́вство. И҆ ᲂу҆мо́мъ ᲂу҆́бѡ размышле́нїѧ, <anchor type="page" number="851"/> сло́вомъ же сказа̑нїѧ, чꙋ́вствомъ же мечта̑нїѧ бж҃е́ственнагѡ вѣ́жества и҆ ра́зꙋма прїе́млемъ.</p>
<p>а҃і. И҆́же ᲂу҆́мъ и҆мы́й размышлє́нїѧ по́мыслѡвъ благоразсꙋжда́ющъ, и҆ бж҃е́ствєннаѧ разꙋмѣ̑нїѧ чи́стѣ прїе́млющъ, сло́во же и҆столкꙋ́ющо є҆стє́ственнаѧ движє́нїѧ ви́димагѡ всегѡ̀ созда́нїѧ, вины̑ си́рѣчь сꙋ́щихъ ᲂу҆ѧснѧ́ющо, ᲂу҆́мное же чꙋ́вство, под̾е́млющее небе́сныѧ премꙋ́дрости и҆ ра́зꙋма вѣ́жество, ѡ҆сїѧ́ньми со́лнца пра́вды, всѧ́ко преше́дъ чꙋ́вство, во є҆́же па́че чꙋ́вства дости́же, и҆ неви́димыхъ наслажда́етсѧ сла́дости.</p>
<p>в҃і. Нача́льнѣйшыѧ си̑лы ᲂу҆ма̀ сꙋ́ть четы́ре: ра́зꙋмъ, ѻ҆строꙋ́мїе, постиза́нїе, и҆ твердомы́слїе. И҆́же бо си̑мъ присовокꙋпи́вый пе́рвѣйшыѧ дꙋшѝ добродѣ́тєли, и҆ ра́зꙋмꙋ ᲂу҆́бѡ ᲂу҆ма̀ цѣломꙋ́дрїе дꙋшѝ приложи́вый, ѻ҆строꙋ́мїю же мꙋ́дрость, постиза́нїю же пра́вдꙋ: твердомы́слїю же мꙋ́жество соедини́вый, колесни́цꙋ пла́меннꙋ и҆ неботе́чнꙋ себѣ̀ сꙋгꙋ́бѡ соста́ви, на трѝ пє́рвѣйшаѧ нача̑ла и҆ си̑лы ѡ҆полчє́нїѧ страсте́й: сребролю́бїѧ, сластолю́бїѧ, и҆ славолю́бїѧ.</p>
<p>г҃і. И҆́же сребролю́бїе постиже́нїемъ зако́нныѧ пра́вды, ꙗ҆́же є҆́сть къ тождеро́дномꙋ ми́лостивно сострада́нїе, побѣди́вый, сластолю́бїе же, благоразꙋ́мнымъ цѣломꙋ́дрїемъ, є҆́же є҆́сть ѡ҆бдержи́тельное воздержа́нїе, ѡ҆долѣ́вый, славолю́бїе же ѻ҆строꙋ́мїемъ и҆ мꙋ́дростїю, є҆́же є҆́сть благоразꙋ́мное разсꙋжде́нїе бж҃е́ственныхъ и҆ человѣ́ческихъ веще́й, ꙗ҆́кѡ немощнѣ́йшее потреби́вый, и҆ кра́сными нога́ми ꙗ҆́кѡ пе́рстно сїѐ, и҆ ничесомꙋ́же досто́йно попра́вый, пе́рстное мꙋдрова́нїе ѡ҆долѣ̀ пло́ти, и҆ толи́кѡ, ꙗ҆́кѡ зако́нъ дꙋ́ха жи́зни преложи́ти то̀, и҆ зако́на мꙋчи́тельствꙋющїѧ пло́ти, свобо́днѡ содѣ́лати и҆ рещѝ: Благодарю̀ бг҃а, ꙗ҆́кѡ зако́нъ дх҃а жи́зни свободи́лъ мѧ̀ є҆́сть ѿ зако́на рабо́ты сме́рти<footnote lang="cu">Ри́мл. гл. з҃, ст. к҃є. гл. и҃, ст. в҃.</footnote>.</p>
<p>д҃і. И҆́же сла́вꙋ человѣ́ческꙋ ꙗ҆́кѡ сꙋ́щꙋ, ника́коже сꙋ́щꙋ ᲂу҆своѧ́ѧй, и҆ сластолю́бїе несы́тства ра́ди дꙋшѝ ѡ҆б̾е́млѧй, и҆ сребролю́бїѧ лихои́мства ра́ди держа́йсѧ, и҆лѝ бѣсо́вственъ мнѣ́нїемъ <anchor type="page" number="852"/> и҆ горды́нею сотворѧ́етсѧ, и҆лѝ ско́тенъ сластьмѝ чре́ва и҆ подчре́вныхъ содѣ́ловаетсѧ, и҆лѝ ѕвѣ́рственъ быва́етъ бли̑жнимъ, лихои́мственнымъ и҆ безчеловѣ́чнымъ сребролю́бїемъ. Ѿпа́даѧ ᲂу҆́бѡ ѿ ꙗ҆́же къ бг҃ꙋ вѣ́ры, за є҆́же прїима́ти сла́вꙋ ѿ человѣ̑къ по словесѝ гдⷭ҇ню, и҆ ᲂу҆клонѧ́ѧсѧ ѿ цѣломꙋ́дрїѧ и҆ чистоты̀, за є҆́же возжига́ти несы́тствомъ подчрє́внаѧ, и҆ безчи̑ннымъ покарѧ́тисѧ стремле́нїемъ, и҆ ᲂу҆клонѧ́ѧсѧ ѿ любвѐ, за є҆́же є҆ди́номꙋ себѣ̀ храни́ти и҆ не даѧ́ти пѣ́нѧзи тре́бꙋющымъ бли̑жнимъ. И҆ та́кѡ многоѡбра́зенъ нѣ́кїй ѕвѣ́рь ѿ мно́гихъ сложе́ныхъ самѣ́мъ себѣ̀ сопроти́вныхъ таковы́й ви́димь є҆́сть, бг҃ꙋ и҆ человѣ́кѡмъ и҆ скотѡ́мъ непримири́теленъ.</p>
<p>є҃і. Ꙗ҆́рость и҆ жела́нїе и҆ слове́ство ᲂу҆ма̀, а҆́ще ᲂу҆́бѡ по є҆стествꙋ̀ въ себѣ̀ стоѧ́тъ и҆ дви́жꙋтсѧ, всегѡ̀ бж҃е́ственна нѣ́коего и҆ бг҃ови́дна человѣ́ка содѣ́ловаютъ, здра́вѡ си́рѣчь дви̑жима, и҆ ника́колюбо ѿ є҆сте́ственнагѡ стоѧ́нїѧ ᲂу҆клонѧ́ющасѧ. А҆́ще ли же проти́вꙋ є҆стества̀ ѿ подо́бнагѡ превратѧ́тсѧ, и҆ ѿ своегѡ̀ ѿдви́гнꙋтсѧ є҆стества̀ многоѡбра́зна нѣ́коегѡ сегѡ̀ (человѣ́ка), ꙗ҆́коже рече́сѧ, и҆ ѿ мно́гихъ самѣ́хъ себѣ̀ сопротивлѧ́ющихсѧ сложе́нна показꙋ́ютъ.</p>
<p>ѕ҃і. Ꙗ҆́рость, междопредѣ́лїе є҆́сть жела́нїѧ и҆ слове́ства дꙋшѝ, ꙗ҆́коже ѻ҆рꙋ́жїе комꙋ́ждо сꙋ́щи во є҆́же проти́вꙋ є҆стества̀ и҆лѝ и҆ по є҆стествꙋ̀ движе́нїи свое́мъ. Дви́жимꙋ бо жела́нїю и҆ слове́ствꙋ по є҆стествꙋ̀ на бж҃е́ствєннаѧ, ѻ҆рꙋ́жїе є҆́сть ꙗ҆́рость комꙋ́ждо пра́вды на є҆ди́наго свирѣ́пѣющаго и҆ нало́гствꙋющаго тѣ́мъ ѕмі́ѧ причаще́нїе сласте́й пло́ти, и҆ сла́вы человѣ́ческїѧ наслажде́нїе: превраща́ющымъ же ѿ є҆́же по є҆стествꙋ̀ движє́нїѧ, и҆ прелага́ющымъ во є҆́же проти́вꙋ є҆стества̀ си́лꙋ, и҆ ѿ ᲂу҆праздне́нїѧ ѡ҆ бж҃е́ственныхъ веще́хъ на человѣ́чєскаѧ преноси̑мымъ: ѻ҆рꙋ́жїе є҆́сть непра́вды въ грѣ́хъ, то́ю ра́тꙋющымъ и҆ напада́ющымъ на воспѧща́ющыѧ стремлє́нїѧ и҆ похотѣ̑нїѧ и҆́хъ. Ꙗ҆́кѡ ѿсю́дꙋ и҆лѝ дѣ́ѧтельнꙋ и҆ зри́тельнꙋ и҆ бг҃ослове́снѣйшꙋ показа́тисѧ человѣ́кꙋ томꙋ̀, посредѣ̀ це́ркве вѣ́рныхъ, по є҆стествꙋ̀ дви́жимꙋ, и҆лѝ ско́тнꙋ и҆ ѕвѣ́рственнꙋ и҆ бѣсо́вственнꙋ, во є҆́же проти́вꙋ є҆стества̀ прелага́ющꙋсѧ.</p>
<anchor type="page" number="853"/>
<p>з҃і. А҆́ще кто̀ не пе́рвѣе си́лы дꙋшѝ своеѧ̀ приболѣ́зненнымъ покаѧ́нїемъ и҆ крѣ́пкимъ прилѣжа́нїемъ таковы̀ ѡ҆брати́въ соверши́тъ, ꙗ҆ковы̀ на́мъ ѿ нача́ла дадѐ бг҃ъ, а҆да́ма созда́въ, и҆ дыха́нїе жи́зни вдꙋ́нꙋвъ во́нь: нижѐ себѐ позна́ти возмо́жетъ когда̀, нижѐ по́мысла самоде́ржца страсте́мъ, без̾ киче́нїѧ, не любопы́тна, не лꙋка́вна, про́ста, смиренномꙋ́дра, за́висти и҆ клеветы̀ чꙋ́жда, стѧжа́ти: всѧ́ко разꙋмѣ́нїе плѣнѧ́юща въ послꙋша́нїе хрⷭ҇то́во. Но нижѐ дꙋ́шꙋ свою̀ возжига́емꙋ, и҆ воспалѧ́емꙋ ѡ҆брѧ́щетъ въ любо́вь бж҃їю, нижѐ предѣ́лы воздержа́нїѧ превосходѧ́щꙋ, и҆ дово́льнꙋ сꙋ́щꙋ предлежа́щими, и҆ ст҃ы́хъ жела́ющꙋ ᲂу҆покое́нїѧ. И҆ а҆́ще не си́це стѧ́жетъ сїѧ̑: ни се́рдце своѐ кро́тко, ми́рно, безгнѣ́вно, бла́го, нера́тꙋемо, и҆спо́лнено ми́лости и҆ ти́хости, стѧжа́ти когда̀ возмо́жетъ. Та́кѡ крамо́льствꙋющей на себѐ дꙋшѝ, и҆ смꙋще́нїѧ ра́ди си́лъ, невмѣща́тельной пребыва́ющей лꙋче́й дꙋ́ха.</p>
<p>и҃і. И҆́же не си́це дре́внѧгѡ благоро́дїѧ воспрїе́млѧй въ себѣ̀ благолѣ́тїе, и҆ начерта́нїѧ не воз̾ѡбража́ѧй при́снѡ ѡ҆́браза, и҆́же ѿ нача́ла тогѡ̀ по подо́бно своемꙋ̀ созда́вшагѡ, ка́кѡ мо́щно когда̀ соедини́тисѧ съ тѣ́мъ, є҆гѡ́же разлꙋчѝ себѐ, начерта́нїй неподо́бїемъ: и҆ є҆мꙋ́же свѣ́тъ вои́стиннꙋ ᲂу҆гаше́нъ бы́сть, свѣ́тꙋ проти́вное въ себѐ прито́рже. Не соедини́всѧ же съ тѣ́мъ, ѿ негѡ́же нача́ло и҆́мать соста́ва, и҆ ѿ негѡ́же ѿ не сꙋ́щихъ воззва́сѧ<footnote lang="cu">въ є҆стество̀ произведе́нъ бы́сть.</footnote>, и҆ сꙋ́щими ѡ҆блада́етъ, се́й ᲂу҆́бѡ посѣ́ченъ бы́въ, ꙗ҆́кѡ не подо́бенъ сотво́ршемꙋ вве́рженъ бꙋ́детъ, вѣ́стно є҆́сть зрѧ́щымъ, а҆́ще и҆ а҆́зъ ᲂу҆молчꙋ̀.</p>
<p>ѳ҃і. До́ндеже ᲂу҆́бѡ вещества̀ въ себѣ̀ и҆́мамы страсте́й и҆ вины̀ си́хъ самохо́тнѣ храни́мъ, ѿтрѧстѝ си́хъ не произволѧ́юще: возмога́етъ тѣ́хъ на ны̀ и҆ си́ла, крѣ́пость прїе́млюще си́рѣчь ѿ на́съ. Повнегда́ же сїѧ̑ ѿ себѐ ѿве́ржемъ, и҆ се́рдце слеза́ми покаѧ́нїѧ ѡ҆чи́стимъ возненави́дѣвше и҆ ви́димыхъ пре́лесть, тогда̀ ᲂу҆тѣ́шителева прише́ствїѧ въ причаще́нїи быва́емъ: бг҃а зрѧ́ще, въ свѣ́тѣ присносꙋ́щнѣ, и҆ зри́ми ѿ негѡ̀.</p>
<anchor type="page" number="854"/>
<p>к҃. И҆́же всемі́рнагѡ чꙋ́вства разто́ргшїи ᲂу҆́зы, въ свобо́дѣ всѧ́кїѧ рабо́ты пребыва́ютъ чꙋ́вствъ, є҆ди́номꙋ дꙋ́хови живꙋ́ще, и҆ томꙋ̀ собесѣ́дꙋюще, ꙗ҆́кѡ ѿ ѻ҆́нагѡ дви́жими. И҆̀мже и҆ съ соединосꙋ́щныма ѻ҆ц҃е́мъ и҆ сло́вомъ соединѧ́тисѧ нѣ́какѡ ѡ҆быко́ша, и҆ є҆ди́нъ дꙋ́хъ, по па́ѵлꙋ, соверша́тисѧ. И҆̀же и҆ не то́чїю не ꙗ҆́ти сꙋ́ть бѣ́сы, но и҆ стра́шни, ꙗ҆́кѡ причасти́вшесѧ бж҃е́ственнагѡ ѻ҆гнѧ̀, и҆ ѻ҆́гнь вои́стиннꙋ бы́вше.</p>
<p>к҃а. Ѡ҆сѧза́нїе, не ѿ ча́сти что̀ є҆́сть въ тѣлесѝ во є҆ди́ной ча́сти своѐ дѣ́йство ꙗ҆́коже прѡ́чаѧ ѿ чꙋ́вствъ и҆мꙋ́що, но ѡ҆бдержи́тельно нѣ́кое, и҆ по всемꙋ̀ тѣлесѝ. Є҆гда̀ ᲂу҆́бѡ не по потре́бѣ прико́снетсѧ чесогѡ̀, є҆щѐ стра́ждꙋщо къ гла́дкостемъ, колеба́тисѧ ᲂу҆мꙋ̀ ѿ пѡ́мыслъ встра́ственныхъ, содѣ́ловаетъ: є҆гда́ же по потре́бѣ нꙋ́жднѣй є҆стествꙋ̀, нѣ́жностей ѿрече́тсѧ, и҆ чꙋ́вство превозни́кнетъ, не ѡ҆бы́че колеба́ти дꙋшє́внаѧ чꙋ̑вства.</p>
<p>к҃в. Оу҆мꙋ̀ во ꙗ҆̀же па́че є҆стества̀ прише́дшꙋ, чꙋ̑вства по є҆стествꙋ̀ стоѧ́ща, безстра́стнѣ съ вина́ми соѡбраща́ютсѧ: словеса̀ то́кмѡ и҆ є҆стества̀ и҆́хъ и҆спытꙋ́юща, и҆ нело́жнѡ разсꙋжда́юща дѣ̑йствїѧ си́хъ вкꙋ́пѣ и҆ ка́чєства. Не пристра́ствꙋюща, и҆лѝ ᲂу҆свои́тельнѣ проти́вꙋ є҆стества̀ дви́жима къ ни̑мъ.</p>
<p>к҃г. По́двизи и҆ трꙋды̀ дꙋхо́внїи ражда́ютъ дꙋшѣ̀ весе́лїе, ми́рꙋ си́рѣчь предвари́вшꙋ стра̑сти. Є҆́же ᲂу҆́бѡ сꙋ́щымъ под̾ чꙋ́вствомъ неꙋдо́бно: сїѐ дꙋшѣ̀ трꙋжда́ющейсѧ, и҆ любо́вь ѿ свѧще́нныхъ по́двигѡвъ къ бг҃ꙋ стѧжа́вшей, и҆ ᲂу҆ѧ́звленной бж҃е́ственна ра́зꙋма раче́нїемъ, ᲂу҆до́бное, и҆ па́че сладча́йше. Ѻ҆́нѣмъ бо ᲂу҆́бѡ трꙋды̀ и҆ по́двизи добродѣ́тели, а҆́ки поко́ю тѣ́ла и҆ сласте́й наслажде́нїю прилѣжа́щымъ неꙋдо́бни сꙋ́ть, и҆ ѕѣлѡ̀ мнѧ́тсѧ бы́ти жесто́цы, не предпоꙋчи́вшымсѧ сла́ность сласте́й потопи́ти стрꙋѧ́ми сле́зъ. Се́й же возгнꙋша́вшейсѧ сласте́й, вино́вныхъ болѣ́зней, и҆ благостра́стїе ѿтрѧ́сшей, съ самолю́бїемъ тѣле́снымъ, є҆ди́но печа́льно, ѡ҆сла́ба трꙋдѡ́въ, и҆ по́двигѡвъ пра́здность. Є҆́же ᲂу҆́бѡ вино́вно ѻ҆́нѣмъ є҆́сть въ весе́лїе тѣле́сно, сїѐ дꙋшѣ̀ преложи́вшей жела̑нїѧ на бж҃е́ствєннаѧ, печа́ли вино́вно: и҆ є҆́же се́й весе́лїѧ вино́вно дꙋхо́вна, ѻ҆́нѣмъ воздыха́нїй и҆ болѣ́зни є҆́сть вино́вно.</p>
<anchor type="page" number="855"/>
<p>к҃д. Трꙋды̀, мнѧ́тсѧ ᲂу҆́бѡ ѿ нача́лъ, болѣ́зней бы́ти и҆сто́чницы всѣ̑мъ вводи̑мымъ въ по́ты и҆ по́двиги дꙋхо́вны. тща́щымсѧ же къ прїꙋмноже́нїю добродѣ́тели и҆ къ средѣ̀ простира́ющымсѧ тоѧ̀ сла́дости нѣ́кїѧ и҆ чꙋ́дныѧ ѿра́ды. Внегда́ же ме́ртвенное сїѐ пожре́тсѧ мꙋдрова́нїе пло́ти ѿ безсме́ртнагѡ живота̀ прибыва́ющагѡ прише́ствїемъ дꙋ́ха въ простира́ющихсѧ вои́стиннꙋ къ конце́мъ добродѣ́телей трꙋда́ми, ра́дости неизрече́нныѧ и҆ весе́лїѧ: разшири́вшꙋсѧ тѣ́мъ си́рѣчь и҆сто́чникꙋ чи́стомꙋ сле́зъ, и҆ сла́дкой стрꙋѝ свы́ше на нѧ̀ ѡ҆дожди́вшейсѧ ᲂу҆миле́нїѧ.</p>
<p>к҃є. А҆́ще хо́щеши на предѣ́лы взы́ти добродѣ́тели, и҆ къ бг҃ꙋ ведꙋ́щїй пꙋ́ть ѡ҆брѣстѝ незаблꙋ́днѣ, не да́ждь сна̀ ѻ҆чи́ма твои́ма, ни дрема́нїѧ вѣ́ждома твои́ма, и҆лѝ поко́ѧ скранїа́ма твои́ма, до́ндеже трꙋды̀ мно́гими и҆ слеза́ми мѣ́сто безстра́стїѧ ѡ҆брѧ́щеши ᲂу҆дрꙋче́нной дꙋшѝ твое́й, и҆ вни́деши во свѧти́лище ра́зꙋма бж҃їѧ и҆ ѵ҆поста́сною премꙋ́дростїю є҆гѡ̀ въ послѣ̑днѧѧ кончи́ны человѣ́ческихъ веще́й съ ра́зꙋмомъ позри́ши, и҆ дѡ́лнѧѧ презрѣ́въ, на высѡ́кїѧ го́ры видѣ́нїѧ, ꙗ҆́коже є҆ле́нь, и҆ са́мъ жа́жднѣйше востече́ши.</p>
<p>к҃ѕ. Пꙋ́ть ско́ръ къ вознесе́нїю добродѣ́тели, молча́нїе є҆́сть новонача̑льнымъ ᲂу҆сте́нъ, и҆ смѣже́нїе ѻ҆́чїю, и҆ ᲂу҆́шїю глꙋхота̀: прїе́мь бо ѿсю́дꙋ ᲂу҆́мъ си́хъ пра́здность, внѣ̑шнїѧ въ себѣ̀ затвори́въ вхо́ды, смотрѣ́ти себѐ начина́етъ, и҆ своѧ̑ движє́нїѧ. И҆ ка́ѧ ᲂу҆́бѡ сꙋ́ть а҆́бїе и҆спытꙋ́етъ ꙗ҆̀же въ мы́сленнѣмъ мо́ри по́мыслѡвъ пла̑вающаѧ помышлє́нїѧ; Ка́ѧ же ꙗ҆̀же въ горни́ло мы́сли є҆гѡ̀ влага́ємаѧ разꙋмѣ̑нїѧ; Чиста́ ли же и҆ не примѣ́сна сѣ́менъ го́рькихъ, и҆ ѿ а҆́гг҃ла свѣ́та, и҆лѝ пле́вели примѣ́сни же и҆ плѣ́вни и҆ ѿ сопроти́вныхъ свѣ́тꙋ. И҆ си́це ꙗ҆́коже нѣ́кїй влады́ка самоде́ржецъ посредѣ̀ стоѧ̀, мы́слемъ сꙋдѧ̀, и҆ раздѣлѧ́ѧ лꙋ́чшыѧ по́мыслы ѿ го́ршихъ. И҆ ѻ҆́ва ᲂу҆́бѡ, ѿ влага́емыхъ прїе́млѧ є҆́же ѿ негѡ̀ ѡ҆бꙋче́нїемъ и҆ движе́нїемъ во ᲂу҆́мныѧ влага́етъ жи̑тницы, ѻ҆гне́мъ и҆спе́кшасѧ дꙋ́ха и҆ воды̀ бж҃е́ственныѧ и҆спѡ́лненна, ѿ ни́хже и҆ пита́емь, возмога́етъ и҆ и҆сполнѧ́етсѧ <anchor type="page" number="856"/> свѣ́та: ѻ҆́ва же ѿсыла́етъ во глꙋбинꙋ̀ забве́нїѧ, го́ресть си́хъ ѿтрѧса́ѧ. Се́ же є҆ди́нагѡ дѣ́ло є҆́сть ѻ҆́нагѡ ᲂу҆́мнѣ коснꙋ́вшагѡсѧ ведꙋ́щагѡ къ небесе́мъ и҆ бг҃ꙋ незаблꙋ́днѡ, и҆ плаче́вныѧ ри́зы те́мныхъ совле́кшагѡсѧ страсте́й.</p>
<p>к҃з. Дꙋша̀ ꙗ҆́же є҆ди́ною ѿве́ргшаѧ лꙋка́вство и҆ любопы́тное мꙋдрова́нїе ѕлѣ́йшагѡ киче́нїѧ, просты́мъ же и҆ неѕло́бивымъ се́рдцемъ ѿ прише́ствїѧ ᲂу҆тѣ́шителѧ ѡ҆богатѣ́вшаѧ, а҆́бїе въ бз҃ѣ же и҆ въ себѣ̀ быва́етъ. И҆ ꙗ҆̀же зри́тъ и҆ слы́шитъ, вѣ́рна и҆ и҆́стинна непщꙋ́етъ несꙋмнѣ́ннѡ, ꙗ҆́кѡ превозше́дшаѧ лю̑тыѧ невѣ́рїѧ прѡ́пасти, и҆ вы́ше а҆́да за́висти носи́маѧ.</p>
<p>к҃и. Всѣ̀ добродѣ̑тели предварѧ́етъ и҆звѣще́ннаѧ вѣ́ра, є҆гда̀ несꙋмнѣ́ненъ совѣ́тъ прино́ситъ дꙋша̀, и҆ всѧ́чески ѿме́щетъ самолю́бїе. Ничто́же бо та́кѡ и҆́но си́льно є҆́сть ны́нѣ къ по́двигѡмъ совле́кшагосѧ возбранѧ́ти ѿ дѣ́ланїѧ за́повѣдей, ꙗ҆́коже всеѕло́бнѣйшее самолю́бїе. Сїѐ є҆́сть препѧ́тїе предспѣ́ѧнїѧ тщали́выхъ. Сїѐ недꙋ́ги тѣ́мъ подме́щетъ, и҆ неꙋдобоисцѣ̑льны стра̑сти тѣ́ла, и҆́миже теплотꙋ̀ дꙋшѝ стꙋде́нꙋ содѣ́ловаетъ, и҆ є҆́же ѕлопострада́ти ѡ҆ добродѣ́тели нꙋ́дитъ ѡ҆ставлѧ́ти ꙗ҆́кѡ навѣ́тъ благопоко́йныѧ жи́зни. Самолю́бїе же є҆́сть, безслове́сное любле́нїе тѣ́ла: є҆́же и҆ самолюби́ва сотворѧ́ющи и҆́нока, си́рѣчь, дꙋшелюби́ва и҆ тѣлолюби́ва, ᲂу҆далѧ́етъ є҆го̀ ѿ бг҃а и҆ ца́рствїѧ є҆гѡ̀, по преподо́бномꙋ словесѝ: и҆́же лю́битъ дꙋ́шꙋ свою̀, погꙋби́тъ ю҆̀<footnote lang="cu">І҆ѡа́н. гл. в҃і, ст. к҃є.</footnote>.</p>
<p>к҃ѳ. И҆́же болѣ́зненнѣ наче́ншїй дѣ́ланїе за́повѣдей бж҃їихъ, и҆ те́плымъ раче́нїемъ ле́гкїй ꙗ҆ре́мъ и҆́ночества на вы́ю взе́мшїй, не щади́тъ здра́вїѧ тѣле́сна, ни въ жесто́кости дѣ́лъ добродѣ́тели и҆знемога́етъ, ни въ трꙋдѣ́хъ печа́лꙋетъ, не зри́тъ къ и҆но́мꙋ комꙋ̀ ᲂу҆ны́лѡ ѡ҆ по́двизѣхъ и҆ неради́вѣ мы́слѧщꙋ: но горѧ́щею любо́вїю браздꙋ̀ сѣче́тъ добродѣ́телей во всѧ́комъ ѕлострада́нїи, къ себѣ̀ то́кмѡ зрѧ̀, и҆ къ бж҃їимъ за́повѣдемъ: и҆ на всѧ́къ де́нь со слеза́ми сѣ́мена своѧ̑ до́лꙋ мета́етъ во стра́нѣ живы́хъ, до́ндеже прозѧ́бнетъ томꙋ̀ ѕла́къ безстра́стїѧ, и҆ въ сте́бль возрасте́тъ <anchor type="page" number="857"/> ра́зꙋма бж҃е́ственна, и҆ кла́съ принесе́тъ зе́рно сло́ва приносѧ́щь, и҆ прїи́дꙋтъ жи̑та пра́вды є҆гѡ̀.</p>
<p>л҃. Ни ѿкꙋ́дꙋ же та́кѡ мню̀ предспѣ́ѧнїю бы́ти дꙋшѝ ско́рꙋ и҆ сокраще́ннꙋ, ꙗ҆́коже ѿ є҆ди́ныѧ вѣ́ры, вѣ́ры же, ни ꙗ҆́же въ бг҃а то́кмѡ, и҆ въ є҆диноро́днаго є҆го̀ сн҃а, но и҆ и҆звѣще́нныѧ: съ не́юже вѣ́рꙋемъ и҆́стинна бы́ти ѡ҆бѣтова̑нїѧ хрⷭ҇тѡ́ва, ꙗ҆̀же ѡ҆бѣща̀ и҆ ᲂу҆гото́ва лю́бѧщымъ є҆го̀, и҆ прещє́нїѧ и҆ мꙋ̑ки а҆́дѡвы ᲂу҆готѡ́ванныѧ дїа́волꙋ и҆ дѣ́лателємъ є҆гѡ̀. Сїѧ̀ вѣ́ра и҆звѣствꙋ́етъ дꙋ́шꙋ ᲂу҆пова́ти въ по́двизѣ сꙋ́щꙋ полꙋчи́ти ᲂу҆строе́нїе ст҃ы́хъ, блаже́нное и҆́хъ безстра́стїе, и҆ востещѝ къ высотѣ̀ свѧты́ни и҆́хъ, и҆ наслѣ́дницѣ є҆́й съ ни́ми бы́ти ца́рствїѧ бж҃їѧ. Си́це же и҆звѣствꙋ́ема, рачи́тельнѣ къ дѣ́ланїю за́повѣдей ᲂу҆стремлѧ́етсѧ, не сомнѧ́щисѧ въ себѣ̀, но подража́ющи трꙋда́мъ ѻ҆́нѣхъ, и҆ подо́бными по́двиги гонѧ́щи пости́гнꙋти соверше́нство и҆́хъ.</p>
<p>л҃а. Соизмѣнѧ́тисѧ ѻ҆бы́че внѣ́шнее лица̀ ᲂу҆строе́нїе съ внꙋ́треннимъ дꙋшѝ ᲂу҆строе́нїемъ, ꙗ҆ково́ бо ᲂу҆́мное движе́нїе є҆ѧ̀ дѣ́ланїе и҆́мать, таково̀ и҆ зра́къ лица̀ зрѧ́щымъ и҆з̾ѧвлѧ́етъ своѐ расположе́нїе: съ дѣ́йствꙋющими бо по́мыслы созавѣщаваѧ́йсѧ и҆ соизмѣнѧ́емь, ѻ҆вогда̀ ᲂу҆́бѡ зри́тсѧ свѣ́телъ, се́рдцꙋ веселѧ́щꙋсѧ, ѡ҆ восхожде́нїи благи́хъ помышле́нїй и҆ размышле́нїй ѡ҆ бз҃ѣ: ѻ҆вогда́ же дрѧ́хлъ и҆ мра́ченъ, ѡ҆ по́мыслѣхъ безмѣ́стїѧ ѡ҆горчава́емь. Въ ни́хже и҆ ᲂу҆таи́тисѧ нѣ́сть возмо́жно дѣ́йствꙋемомꙋ ѿ и҆мꙋ́щихъ чꙋ́вства дꙋшѝ ѡ҆бꙋчє́нна: занѐ, и҆лѝ и҆змѣ́на є҆́сть десни́цы вы́шнѧгѡ: ꙗ҆́вна є҆́сть тѣ́мъ, ꙗ҆́кѡ зна́ема и҆ любе́зна, є҆́юже поро́ждшесѧ ѿ дх҃а свы́ше, свѣ́тъ и҆ со́ль бы́ша бли̑жнимъ. И҆лѝ крамолы̀ є҆́сть си́лъ и҆ смꙋще́нїѧ помыслѡ́въ: ꙗ҆́вственно нѣ́кое є҆́сть си̑мъ, си́рѣчь, ѿме́щꙋщымъ то̀, и҆ начерта́нїе ѡ҆́браза сн҃а бж҃їѧ на себѣ̀ носѧ́щымъ свѣтлѣ́йшо бж҃е́ственными дарова́нїи.</p>
<p>л҃в. Внꙋ́треннее дѣ́ланїе, и҆лѝ вѣнцє́въ вино́вно быва́етъ дꙋшѝ, и҆лѝ томле́нїй и҆ мꙋ́къ: занѐ а҆́ще ᲂу҆́бѡ ѡ҆ бж҃е́ственныхъ ве́щехъ ᲂу҆пражнѧ́етсѧ, и҆ смиренномꙋ́дрїѧ любоꙋдобрѧ́етъ мѣста̀: и҆́мать напое́нїе свы́ше сле́зное, и҆ воздѣ́ловаетъ любо́вь ꙗ҆́же къ бг҃ꙋ, и҆ вѣ́рꙋ, и҆ є҆́же къ бли́жнемꙋ сострада́нїе. И҆́миже дꙋша̀ воз̾ѡбразꙋ́ющисѧ <anchor type="page" number="858"/> въ добро́тꙋ ѡ҆́браза хрⷭ҇то́ва, свѣ́тъ быва́етъ человѣ́кѡмъ, и҆ лꙋча́ми добродѣ́телей привлачи́тъ къ себѣ̀ зрѣ̑нїѧ и҆́хъ, и҆ подви́житъ всѣ́хъ къ славосло́вїю бж҃їю. А҆́ще же ѡ҆ до́льныхъ и҆ человѣ́ческихъ, и҆ ровє́нныѧ мѣста̀ возмꙋща́етъ и҆ возжиза́етъ грѣ́хъ, сни́зꙋ и҆мꙋ́щи ѕлосмра́дїе и҆ мра́къ: воздѣ́ловаетъ не́нависть и҆ ѿвраще́нїе блага́гѡ и҆́мже, пе́рстнымъ воѡбразꙋ́ющисѧ и҆ без̾ѡбра́знымъ ѡ҆́бразомъ ве́тхагѡ, тьма̀ всѧ́чески приближа́ющымсѧ быва́етъ: и҆ дѣ́ланїемъ ѕлы́хъ, и҆ бесѣ́дою растлѣва́етъ дꙋ́шы неле́стны и҆ неꙋтвержде́ны, и҆ подви́жетъ на бг҃а хꙋлꙋ̀. И҆ та́кѡ въ ни́хже ᲂу҆̀бо сме́ртїю постиже́на бꙋ́детъ дꙋша̀, и҆ воздаѧ́нїе по ра́венствꙋ ѡ҆брѣта́етъ.</p>
<p>л҃г. Воздѣ́лователь ѕлы́хъ мы́слей, мра́чны своѧ̑ твори́тъ и҆ дрѧ́хлы внѣ̑шнїѧ зра́ки, и҆ безгла́сенъ ѧ҆зы́къ и҆́мать бж҃е́ственныхъ пѣ́сней, и҆ неꙋдобосрѣ́тенъ є҆́сть всѣ̑мъ въ бесѣ́дꙋ. Воздѣ́латель же благи́хъ и҆ безсме́ртныхъ садѡ́въ се́рдца, радостовзо́рно и҆ возра́дованно и҆́мать лицѐ, сладкопѣ́снивъ же въ молє́нїѧ ѧ҆зы́къ сво́й, и҆ всего̀ себѐ въ бесѣ́дꙋ сладча́йша. Ꙗ҆́кѡ ꙗ҆вле́ннꙋ бы́ти и҆ быва́ти зрѧ́щымъ ѿсю́дꙋ до́брѣ и҆ самомꙋ̀ томꙋ̀ под̾ рабо́тою є҆щѐ нечи́стыхъ сꙋ́щемꙋ страсте́й, и҆ под̾ нꙋ́ждою зако́на сꙋ́щемꙋ земна́гѡ мꙋдрова́нїѧ: и҆ свобо́ждшемꙋсѧ таковы́ѧ рабо́ты, зако́номъ дꙋ́ха, по премꙋ́дромꙋ соломѡ́нꙋ: се́рдцꙋ веселѧ́щꙋсѧ, цвѣте́тъ лицѐ: въ печа́лехъ же сꙋ́щꙋ, сѣ́тꙋетъ<footnote lang="cu">Притч. гл. є҃і, ст. г҃і.</footnote>.</p>
<p>л҃д. Дѣ́ѧтельнѣ соверша́ємыѧ стра̑сти, дѣ́ѧтельнѣ и҆ и҆сцѣлѧ́ютсѧ. Ꙗ҆́коже бо невоздержа́нїе сла́сть, и҆ ѡ҆б̾ѧде́нїе и҆ житїѐ неради́во и҆ разлїѧ́нно, ѡ҆стра́ственнѣйшее навыкнове́нїе соверша́ютъ въ дꙋшѝ, и҆ надѣ̑ѧнїѧ безмѣ̑стна тꙋ̀ ведꙋ́тъ: та́кѡ ᲂу҆тѣсне́нїе и҆ воздержа́нїе, трꙋды̀ и҆ по́двизи дꙋхо́внїи, безстра́стїе снабдѣва́ютъ є҆́й, и҆ ѿ пристра́стїѧ въ безстра́стїе тꙋ̀ приво́дѧтъ.</p>
<p>л҃є. Є҆гда̀, ѿ приболѣ́зненна кто̀ и҆ крѣ́пка подви́жничества, дарова́нїй вели́кихъ ѿ бг҃а смиренномꙋ́дрїемъ сподо́битсѧ, та́же низвлече́нъ бы́въ ѿѻнꙋ́дꙋ, страсте́мъ пре́данъ бꙋ́детъ и҆ бѣсѡ́мъ: <anchor type="page" number="859"/> наказа́телемъ да вѣ́сть себѐ возвы́сившасѧ, и҆ вели̑ка ѡ҆ себѣ̀ возмнѣ́вша, и҆ на и҆нѣ́хъ возне́сшасѧ. Ни ѿкꙋ́дꙋ же ᲂу҆̀бо ѿи́нꙋдꙋ таковы́й ѡ҆брѧ́щетъ и҆сцѣле́нїе и҆ свобожде́нїе ѿ содержа́щихъ живо́тъ є҆гѡ̀, ра́звѣ то́чїю ѡ҆ є҆́же востещѝ є҆мꙋ̀ покаѧ́нїемъ въ пе́рвое ᲂу҆строе́нїе, и҆ ᲂу҆потреби́ти хода́таѧ до́брѣ, смире́нїе и҆ позна́нїе свои́хъ мѣ́ръ: и҆́миже всѧ́къ стоѧ́й до́брѣ на ѡ҆снова́нїи добродѣ́телей, и҆́мать себѐ под̾ все́ю тва́рїю.</p>
<p>л҃ѕ. Ра́вно ѕло̀ є҆́сть пред̾ бг҃омъ и҆ человѣ́ки живꙋ́щими по бз҃ѣ, є҆́же и҆ встра́ственнꙋ комꙋ̀ бы́ти дѣѧ́нїи произволе́нїѧ неꙋдержа́нїемъ, и҆ возгордѣ́вшꙋсѧ въ добродѣ́телехъ дꙋ́хомъ мнѣ́нїѧ. И҆́мже бо ѡ҆́бразомъ пе́рвагѡ дѣ́ѧтельнѣ и҆ ѻ҆́тай быва́ющаѧ сра́мно є҆́сть и҆ глаго́лати: та́кѡ и҆ втора́гѡ возвыше́нїѧ се́рдца, ме́рзѡсти сꙋ́ть пред̾ бг҃омъ. И҆ ꙗ҆́коже ѻ҆́нъ ненави́димь є҆́сть бг҃ꙋ въ поко́й, за є҆́же бы́ти є҆мꙋ̀ пло́ть по бж҃е́ственномꙋ словесѝ: та́кѡ и҆ се́й пред̾ гдⷭ҇емъ нечи́стъ, за є҆́же бы́ти є҆мꙋ̀ го́рдꙋ.</p>
<p>л҃з. Не бо̀ є҆́же є҆́сть стра́сть, сїѐ и҆ дѣ́ѧтеленъ грѣ́хъ, но и҆́но сїѐ, и҆ дрꙋго́е ѻ҆́но. Про́чее стра́сть ᲂу҆́бѡ є҆́сть, въ дꙋшѝ дви́жимаѧ: дѣѧ́нїе же грѣха̀ въ тѣлесѝ зри́мое. Си́рѣчь, сластолю́бїе, сребролю́бїе и҆ славолю́бїе, стра́сти лю́ты сꙋ́ть дꙋшѝ: блꙋ́дъ же и҆ лихои́мство и҆ ѻ҆би́да, дѣѧ̑нїѧ грѣ̑шна пло́ти. Вожделѣ́нїе, ꙗ҆́рость, и҆ горды́нѧ стра̑сти сꙋ́ть дꙋшѝ, внѣ̀ є҆стества̀ си́ламъ є҆ѧ̀ дви́жꙋщымсѧ: прелюбодѣѧ́нїе же, и҆ ᲂу҆бі́йство, и҆ татьба̀, и҆ пїѧ́нство, и҆ а҆́ще что̀ и҆́но тѣ́ломъ содѣва́емо, дѣѧ̑нїѧ грѣ̑шна, и҆ люта̀ сꙋ́ть пло́ти.</p>
<p>л҃и. Трѝ сꙋ́ть пе́рвѣйшїи всѣ́хъ страсте́й нача̑льницы, и҆ трѝ ꙗ҆̀же на ни́хъ ѡ҆полчє́нїѧ, и҆ трѝ побѣжда́ющїи же си́хъ и҆ низлага́ющїи, новонача́льный, сре́днїй, соверше́нный, сластолю́бїѧ, сребролю́бїѧ и҆ славолю́бїѧ, трегла́внагѡ ѕмі́ѧ.</p>
<p>л҃ѳ. Не є҆ди́нъ и҆ то́йжде по́двигъ трїе́мъ над̾ тремѧ̀ нача́лами и҆ си́лами ѡ҆блада́ющагѡ дꙋ́ха, но и҆́нъ, и҆ и҆́нъ. И҆на́кѡ вою́емꙋ є҆ди́номꙋ и҆ є҆ди́номꙋ си́хъ нача́лꙋ, кі́имждо проти́внѡ бра́ни тогѡ̀ стоѧ́щымъ и҆ воѡрꙋжа́ющымсѧ є҆сте́ственнѣ пра́ведною ꙗ҆́ростїю.</p>
<anchor type="page" number="860"/>
<p>м҃. И҆́же пе́рвѣе къ подвигѡ́мъ благоче́стїѧ совлекі́йсѧ и҆ вводи́мь сы́й ко ѡ҆полче́нїю на стра̑сти, на дꙋ́ха сластолю́бїѧ всю̀ взе́млетъ бра́нь свою̀, и҆ си́льнѣ всѧ́кимъ ѕлострада́нїемъ на́нь вою́етъ. Пло́ть ᲂу҆́бѡ неѧде́нїемъ и҆стаева́ѧ, до́лꙋ лега́нїемъ, бдѣ́нїемъ, и҆ всено́щными моле́нми: дꙋ́шꙋ же сокрꙋша́ѧ па́мѧтїю а҆́довыхъ томле́нїй, и҆ размышле́нїемъ сме́рти, и҆ се́рдце ѡ҆чища́ѧ ѿ скве́рны и҆ сочета́нїй и҆ сосложе́нїй слеза́ми покаѧ́нїѧ.</p>
<p>м҃а. И҆́же къ средѣ̀, нача́ла преложи́вый восхоже́нїе, и҆ по́двиги, и҆́же на сластолюби́ваго дꙋ́ха гꙋ́бою пе́рвагѡ безстра́стїѧ ѡ҆те́рый, ны́нѣ же ѻ҆чи́ма є҆гѡ̀ ѿкрове́но бы́сть, и҆ є҆стества̀ зрѣ́ти сꙋ́щихъ нача́вый: на дꙋ́ха невѣ́рнаго сребролю́бїѧ взе́млетъ ѻ҆рꙋ̑жїѧ вѣ́ры. Оу҆́мъ бо возвыша́ѧ сво́й полꙋче́нїемъ бж҃е́ственныхъ веще́й, сло́вомъ же прикаса́ѧсѧ словесє́мъ тва́ри, и҆ во є҆́же є҆стества̀ и҆́хъ ска́зовати ᲂу҆ѧснѧ́ѧ: дꙋ́шꙋ же возводѧ̀ вѣ́рою ѿ ви́димыхъ, на высѡты̀ неви́димыхъ, и҆ вѣ́рꙋѧ, самаго̀ бы́ти промышлѧ́юща ѡ҆ дѣ́лѣхъ свои́хъ, и҆́же ѿ небытїѧ̀ въ бытїѐ всѧ̀ приве́дшаго бг҃а, и҆ всю̀ наде́ждꙋ творѧ̀ бж҃е́ственныѧ жи́зни.</p>
<p>м҃в. И҆́же сре́дꙋ видѣ́нїемъ и҆ безстра́стїемъ преше́дый, и҆ преле́стное возни́кїй всемі́рнагѡ чꙋ́вства, ны́нѣ же сло́вомъ ра́зꙋма и҆ ѵ҆поста́сныѧ бж҃їѧ премꙋ́дрости, во мра́къ бг҃осло́вїѧ вше́дый, на дꙋ́ха славолю́бїѧ взе́млетъ си́лою смиренномꙋ́дрїѧ ѻ҆рꙋ́жїѧ. Дꙋ́шꙋ свѧще́нными ѿкрове́нми ᲂу҆милѧ́ѧ, и҆ сле́зы пролива́ти неболѣ́зненни творѧ̀: мꙋдрова́нїе же є҆ѧ̀ па́мѧтїю низздага́ѧ человѣ́ческїѧ не́мощи, и҆ возвыша́ѧ то̀ бж҃е́ственнагѡ ра́зꙋма разꙋмѣ́нїй.</p>
<p>м҃г. Поще́нми ᲂу҆́бѡ и҆ бдѣ́нми и҆ моли́твами, долꙋлега́нми же и҆ трꙋды̀ тѣле́сными, и҆ ѿсѣче́нїемъ во́лей во смире́нїи дꙋшѝ, недѣ́йственна содѣва́емъ дꙋ́ха сластолю́бїѧ. Є҆́млемъ же є҆го̀ слеза́ми покаѧ́нїѧ, и҆ ко ᲂу҆зи́лищи ведꙋ́ще воздержа́нїѧ, недви́жна сего̀ и҆ недѣ́йственна соверша́емъ, во тщали́выхъ, си́рѣчь, двиза́ющихсѧ стоѧ́ще ѡ҆полче́нїи.</p>
<p>м҃д. Вѣ́ры ѻ҆рꙋ́жїемъ и҆ мече́мъ дꙋхо́внымъ, и҆́же є҆́сть глаго́лъ бж҃їй, дꙋ́ха среролю́бїѧ побѣди́вше, закала́емъ: ны́нѣ къ <anchor type="page" number="861"/> видѣ́нїю сꙋ́щихъ сло́вомъ премꙋ́дрости восте́кше, и҆ превы́шше смире́нїѧ бы́вше ви́димыхъ сло́вомъ ра́зꙋма, и҆ въ ца́рскихъ домѣ́хъ любвѐ съ многобога́тными сокро́вищи наде́жды ꙗ҆́же на бг҃а внꙋ́трь почи́вше.</p>
<p>м҃є. Крилы̀ безстра́стїѧ и҆ смиренномꙋ́дрїѧ на воздꙋ́сѣ та́интвеннагѡ бг҃осло́вїѧ пла́вающе, и҆ въ го́рнюю глꙋбинꙋ̀ ра́зꙋма та́инъ бж҃їихъ съ бж҃е́ственнымъ дх҃омъ входѧ́ще, мо́лнїѧми бж҃е́ственныхъ догма́тъ и҆ разꙋмѣ́нїй, славолю́бїѧ попалѧ́емъ дꙋ́ха. Тꙋ́чами же слѣ́зъ и҆ рѣка́ми ᲂу҆миле́нїѧ на кончи̑ны человѣ́ческихъ веще́й зрѧ́ще, трїста́ты є҆гѡ̀ потоплѧ́емъ бѣ́сы, мнѣ́нїемъ и҆ тщесла́вїемъ и҆ горды́нею на ны̀ вою́ющыѧ.</p>
<p>м҃ѕ. И҆́же по́хоть плотскꙋ́ю, и҆ по́хоть ѻ҆че́съ, и҆ го́рдость жите́йскꙋю, мїрскі̑ѧ сїѧ̑ непра̑вды, и҆́хже любле́нїемъ вразѝ быва́емъ бг҃ꙋ, ѿ дꙋшѝ возненави́дѣвый, и҆ си́хъ ѿрекі́йсѧ: мі́рꙋ себѐ распѧ̀, и҆ то́й распѧ́сѧ є҆мꙋ̀, разори́въ бы́вшꙋю междꙋ̀ бг҃омъ и҆ дꙋше́ю враждꙋ̀ во пло́ти свое́й, и҆ сотвори́въ во ѻ҆бои́хъ ми́ръ: и҆́же бо си́мъ въ совлече́нїи плотска́гѡ мꙋдрова́нїѧ ᲂу҆мертви́выйсѧ, примири́сѧ съ бг҃омъ, ᲂу҆би́въ враждꙋ̀ мі́ра ᲂу҆мерщвле́нїемъ сласте́й, распѧ́тою мі́рови жи́знїю, и҆ любо́вь со і҆и҃сомъ лобыза̀. Не ктомꙋ̀ ᲂу҆̀бо таковы́й вра́гъ, ꙗ҆́кѡ дрꙋ́гъ мі́рови, но дрꙋ́гъ бж҃їй быва́етъ, ꙗ҆́кѡ распѧ́сѧ мі́рови, и҆ могі́й глаго́лати: мнѣ̀ мі́ръ распѧ́сѧ, а҆ а҆́зъ мі́рꙋ<footnote lang="cu">Гала́т. гл. ѕ҃, ст. д҃і.</footnote>.</p>
<p>м҃з. Всѧ́кѡ подвиза́ющымсѧ попꙋще́нїе си́хъ ра́ди быва́ти ѡ҆бы́че: тщесла́вїѧ ра́ди, ѡ҆сꙋжде́нїѧ ра́ди ко бли́жнемꙋ, и҆ возноше́нїѧ ра́ди є҆́же ѡ҆ добродѣ́телехъ. А҆́ще ᲂу҆́бѡ что̀ ѿ си́хъ въ дꙋша́хъ подвиза́ющихсѧ прибли́жившисѧ предвари́тъ, ѿ бг҃а си́мъ ѡ҆ставле́нїѧ вино́ю быва́етъ. И҆ сегѡ̀ ᲂу҆́бѡ пра́веднагѡ ѡ҆ паде́нїихъ не и҆збѣжа́тъ сꙋда̀, до́ндеже предвари́вшꙋю винꙋ̀ ѡ҆ставле́нїѧ ѿве́ргше, къ хра́мꙋ смиренномꙋ́дрїѧ прибѣ́гнꙋтъ.</p>
<p>м҃и. Не бо̀ є҆́же не бы́ти чи́стꙋ ѿ встра́ственныхъ помышле́нїй, сїѐ є҆́сть то́чїю се́рдца нечистота̀, и҆ скве́рна дꙋшѝ: но и҆ <anchor type="page" number="862"/> є҆́же ѡ҆ мно́жествѣ и҆справле́нїй возноси́тисѧ, и҆ є҆́же ѡ҆ добродѣ́телехъ кичи́тисѧ, и҆ є҆́же ве́лїѧ мнѣ́ти себѐ ѡ҆ премꙋ́дрости и҆ ра́зꙋмѣ бж҃їи, и҆ є҆́же ᲂу҆корѧ́ти ѿ бра́тїи лѣни̑выѧ и҆ неради̑выѧ: и҆ ѻ҆но̀ ᲂу҆́бѡ ꙗ҆́вственно є҆́сть ѿ фарїсе́евы и҆ мытаре́вы при́тчи.</p>
<p>м҃ѳ. Не мнѝ ѿ страсте́й ѡ҆сла́бꙋ прїѧ́ти, и҆ бы́вшихъ ѿѻнꙋ́дꙋ стра́стныхъ помышле́нїй скве́рны и҆збѣжа́ти, го́рдо є҆щѐ и҆мы́й мꙋдрова́нїе и҆ надмѣва́ющеесѧ ѡ҆ добродѣ́телехъ. Не бо̀ ᲂу҆́зриши ми́ра до́мъ, во благосты́ни помыслѡ́въ, нижѐ во хра́мъ любвѐ вни́деши съ ра́достїю во всѧ́кой бла́гости и҆ тишинѣ̀ се́рдца, до́ндеже на себѐ надѣ́ешисѧ и҆ на дѣла̀ твоѧ̑.</p>
<p>н҃. А҆́ще къ благоша́рїємъ тѣле́съ привлека́етсѧ дꙋша̀ твоѧ̀ стра́стнѣ, и҆ а҆́кибы ѿ ражда́ющихсѧ ѿѻнꙋ́дꙋ къ тебѣ̀ стра́стныхъ помыслѡ́въ мꙋчи́тельствꙋема є҆́сть, не мнѝ сїѧ̑ бы́ти вины̀ сꙋ́щагѡ въ тебѣ̀ смꙋще́нїѧ и҆ пристра́стнагѡ сїѧ̑ бы́ти движє́нїѧ: но сокрове́ннꙋ вѣ́ждь бы́ти винꙋ̀ внꙋ́трь дꙋшѝ твоеѧ̀, ꙗ҆́коже нѣ́кїй ка́мень магни́тъ, влекꙋ́щꙋ къ себѣ̀ си́лою навыкнове́нїѧ стра́стнагѡ и҆ лꙋка́ва ѻ҆бы́чаѧ вре́дъ ѿ ли́цъ, ꙗ҆́коже желѣ́зо. Занѐ и҆ созда̑нїѧ бж҃їѧ сꙋ́ть всѧ̑, и҆ ѕѣлѡ̀ свои́мъ сло́вомъ дѡбра̀, ни є҆ди́но же сло́во порица́тельно и҆мꙋ́ща на творе́нїе бж҃їе.</p>
<p>н҃а. Ꙗ҆́коже преходѧ́щїи мо́ре и҆ блюю́щїи, не ѿ є҆стества̀ мо́рѧ стра́ждꙋтъ сїѐ, но ѿ є҆стества̀ внꙋтрьꙋ́дꙋ предхрани̑мыѧ вины̀ согни́вшихъ мокро́тъ: та́кѡ и҆ дꙋша̀ не ѿ вины̀ ли́цъ, но ѿ вины̀ внꙋ́трь сокрове́ннагѡ є҆щѐ навыкнове́нїѧ ѕла́гѡ, въ себѣ̀ пристра́стнѣйшее те́рпитъ колеба́нїе и҆ смꙋще́нїе.</p>
<p>н҃в. Согла́снѡ внꙋ́треннемꙋ настрое́нїю дꙋшѝ, и҆змѣнѧ́тисѧ ѡ҆бы́че и҆ са́мое є҆стество̀ веще́й. Є҆гда̀ ᲂу҆́бѡ по є҆стествꙋ̀ стоѧ́тъ въ не́й ᲂу҆́мнаѧ чꙋ̑вства, и҆ ᲂу҆́мъ ѡ҆ словесѣ́хъ бы́вшихъ тва́рей незаблꙋ́днѡ ше́ствꙋетъ, сло́во и҆мѣ́ѧ и҆з̾ѧснѧ́ющее є҆стества̑ и҆ движє́нїѧ си́хъ, по є҆стествꙋ̀ зрѧ́тсѧ є҆́й и҆ ве́щы и҆ ли́ца, и҆ всѧ́ко є҆стество̀ веще́ственныхъ тѣле́съ, и҆ неимꙋ́ща нѣ́кꙋю тлѝ и҆лѝ вре́да внꙋ́трь сокрове́ннꙋю винꙋ̀. Є҆гда́ же проти́вꙋ є҆стества̀ тоѧ̀ си́лы дви́жꙋтсѧ са́ми на себѐ крамо́льствꙋюще, проти́вꙋ є҆стества̀ то́й и҆ сїѧ̑ зрѧ́тсѧ: не є҆сте́ственною свое́ю добро́тою <anchor type="page" number="863"/> къ ᲂу҆разꙋмѣ́нїю родосодѣ́телѧ сїю̀ возводѧ́ща, но стра́ственнѣйшимъ навыкнове́нїемъ є҆ѧ̀ во глꙋбинꙋ̀ поги́бели низводѧ́ща.</p>
<p>н҃г. А҆́ще па́лъ є҆сѝ ѡ҆ста́вленъ бы́въ паде́нїемъ пло́ти, и҆лѝ ѧ҆зы́ка, и҆лѝ по́мысла, приболѣ́зненнѡ влекі́й и҆ жесточа́йше житїѐ, да не стра́нно и҆ ᲂу҆диви́тельно тебѣ̀ ꙗ҆ви́тсѧ: твое́ бо є҆́сть паде́нїе и҆ ѿ твоеѧ̀ вины̀. А҆́ще бо не бы̀ са́мъ и҆лѝ но́во что̀ пе́рвѣе и҆ надме́нїѧ и҆спо́лненно, ꙗ҆́коже не до́лжно бѧ́ше, возмнѣ́лъ є҆сѝ ѡ҆ себѣ̀, и҆лѝ возне́слсѧ є҆сѝ на и҆но́го кичи́тельнымъ мꙋдрова́нїемъ, и҆лѝ ѡ҆сꙋди́лъ є҆сѝ въ не́мощи є҆стества̀ человѣ́ческа кого̀, не бы̀ ѡ҆ста́вленъ бы́въ сꙋдо́мъ пра́веднымъ бж҃їимъ, свою̀ позна́лъ є҆сѝ не́мощь. Позна́лъ же є҆сѝ, да ѿсю́дꙋ наꙋчи́шисѧ не ѡ҆сꙋжда́ти и҆ не мꙋ́дрствовати па́че, є҆́же подоба́етъ мꙋ́дрствовати, нижѐ над̾ кѣ́мъ возноси́тисѧ.</p>
<p>н҃д. Па́дъ во глꙋбины̑ ѕѡ́лъ, ника́коже воззва́нїѧ да ѿча́ешисѧ, а҆́ще и҆ во глꙋбинꙋ̀ низведе́нъ бы́лъ є҆сѝ послѣ́днюю а҆́да ѕло́бы. А҆́ще бо дѣ́ѧтельными добродѣ́тельми предхрани́мо те́плѣ ѡ҆снова́нїе и҆́маши ᲂу҆ тебѐ благоче́стїѧ, а҆́ще и҆ паде́нїе пострада̀ поколеба́вшеесѧ со́зданное сегѡ̀ жили́ще тобо́ю ѿ разли́чныхъ ка́меней добродѣ́тели, да́же до помо́ста стра́ственнѣйшїѧ землѝ ѕѡ́лъ, но не забꙋ́детъ дре́внихъ твои́хъ трꙋдѡ́въ и҆ по́двигѡвъ бг҃ъ, а҆́ще сокрꙋше́нно ѡ҆ паде́нїихъ твои́хъ се́рдце и҆́маши, помина́ющо дни̑ дрє́внїѧ и҆ своѐ воззыва́ющо паде́нїе съ воздыха́нїи пред̾ ни́мъ. Призира́ѧ бо при́зритъ скорѣ́е на тѧ̀ трепе́щꙋща слове́съ є҆гѡ̀, и҆ прико́снетсѧ ѻ҆́чїю твоє́ю неви́димѡ печа́льнагѡ се́рдца, и҆ на предположе́нномъ тобо́ю ѡ҆снова́нїи добродѣ́тели съ трꙋда́ми поста́витъ, и҆ да́стъ тѝ па́че пре́жнїѧ крѣ́пости, лꙋ́чшꙋ же и҆ соверше́ннѣйшꙋ крѣ́пость, съ теплото́ю горѧ́щагѡ дꙋ́ха, во є҆́же па́ки возстѧжа́ти низложє́ннаѧ за́вистїю лꙋка́вагѡ, съ терпѣ́нїемъ дѣ́лъ добродѣ́тели, и҆ воздви́гнꙋти въ дꙋ́сѣ смире́нїѧ до́мъ є҆ѧ̀ пре́жнѧгѡ свѣтлѣ́йшїй, въ поко́й, по пи́санномꙋ, вѣ́ченъ є҆гѡ̀<footnote lang="cu">Ѱал. рл҃а, ст. д҃і.</footnote>.</p>
<anchor type="page" number="864"/>
<p>н҃є. Всѧ̑ къ безче́стїю на́мъ приключа̑ющаѧсѧ, и҆лѝ ѿ человѣ̑къ и҆лѝ ѿ бѣсѡ́въ, сꙋдо́мъ пра́веднымъ бж҃їимъ по смотре́нїю приключа́ютсѧ къ смире́нїю сꙋ́етнагѡ дме́нїѧ дꙋ́шъ на́шихъ. Намѣ́ренїе бо є҆́сть бг҃ови ѡ҆корми́телю жи́зни на́шеѧ, є҆́же при́снѡ смире́ннымъ на́мъ бы́ти, и҆ не мꙋ́дрствовати па́че є҆́же подоба́етъ мꙋ́дрствовати<footnote lang="cu">Ри́м. гл. в҃і, ст. г҃.</footnote>, но мꙋ́дрствовати въ цѣломꙋ́дрїи. Нижѐ мнѣ́ти вели̑ка ѡ҆ себѣ̀, но къ немꙋ̀ взира́ти, и҆ подража́ти тогѡ̀ по возмо́жности блаже́нномꙋ смире́нїю. Поне́же кро́токъ бѣ̀ и҆ смире́нъ се́рдцемъ, таковы́хъ и҆ на́съ бы́ти жела́етъ претерпѣ́вый за ны̀ сме́рть непра́веднꙋ же и҆ безче́стнꙋ. Ничто́же бо и҆́но та́кѡ любе́зно томꙋ̀ и҆ ᲂу҆своѧ́емо во всѧ́цѣй вои́стиннꙋ добродѣ́тели, и҆ могꙋ́щее ѿ гно́ища страсте́й возвыша́ти, ꙗ҆́коже кро́тость и҆ смире́нїе и҆ любо́вь ко бли́жнемꙋ. Си̑мъ же не сꙋ́щымъ съ на́ми дѣ́лающими добродѣ́тєли, всѐ дѣ́ланїе на́ше сꙋ́етно, и҆ ве́сь трꙋ́дъ подви́жничества безполе́зенъ и҆ непрїѧ́тенъ.</p>
<p>н҃ѕ. Вводи̑мымъ ᲂу҆̀бо въ добродѣ́тельное житїѐ, стра́хъ мꙋче́нїй содѣ́йствꙋетъ къ дѣ́ланїю за́повѣдей, и҆ ᲂу҆клоне́нїю ѿ ѕѡ́лъ. Пред̾ꙋспѣ́вшымъ же добродѣ́телїю къ видѣ́нїю сла́вы бж҃їѧ, и҆́нъ подо́бнѣ припослѣ́дствꙋетъ стра́хъ, ѕѣлѡ̀ сы́й тѣ́мъ стра́шенъ ѿ любвѐ чи́стый, и҆́же и҆ содѣ́йствꙋетъ си̑мъ въ пребыва́нїи непоколеби́мѡ стоѧ́ти любвѐ бж҃їѧ, боѧ́щымсѧ ѿ сеѧ̀ стра́шнѣйшагѡ поползнове́нїѧ: ѻ҆́нѣмъ ᲂу҆́бѡ па́дшымъ ѿ сꙋ́щагѡ въ рꙋцѣ̀ намѣ́ренїѧ, раскаѧва́ющымсѧ и҆ па́ки востаю́щымъ, пе́рвый стра́хъ припослѣ́дствꙋетъ со ᲂу҆пова́нїи благи́ми. Си́мъ же за́вистїю сꙋпоста́та погрѣши́вшымъ паде́нїемъ, ѿ высоты̀ видѣ́нїѧ бж҃їѧ, не а҆́бїе вторы́й послѣ́дꙋетъ: но мгла̀ нѣ́каѧ и҆ тьма̀ ѡ҆сѧза́ема тѣ́хъ прее́млетъ, и҆спо́лнь сꙋ́щи печа́ли и҆ болѣ́зней и҆ го́рести съ пе́рвымъ мꙋче́нїй стра́хомъ. И҆ а҆́ще не бы̀ гдⷭ҇ь саваѡ́ѳъ дни̑ ѻ҆́ны пресѣ́клъ несно́сныѧ сеѧ̀ болѣ́зни, не бы̀ спа́слсѧ всѧ́къ и҆спада́ѧй ѿтꙋ́дꙋ.</p>
<anchor type="page" number="865"/>
<p>н҃з. Внегда̀ пребыва́тельнагѡ стра́ственныхъ пѡ́мыслъ стꙋже́нїѧ дꙋша̀ ѡ҆сла́бꙋ прїи́метъ, и҆ пла́мень мꙋчи́тель пло́ти ᲂу҆вѧ́нетъ, бꙋ́ди тогда̀ вѣ́дый наи́тїю бы́ти ст҃а́гѡ дх҃а въ ны̀, возвѣща́ющꙋ ѡ҆ставле́нїе пре́жде согрѣше́нныхъ, и҆ да́рꙋющꙋ на́мъ безстра́стїе. А҆ доне́лѣже воню̀ и҆́хъ ча́стымъ стꙋже́нїемъ ѡ҆щꙋща́етъ, и҆ подчрє́внаѧ распалѧ́ютсѧ пло́ти, дале́че вѣ́ждь, ѿ сеѧ̀ бы́ти благово́нїю ст҃а́гѡ дх҃а, и҆ всю̀ под̾ ᲂу҆́зами держи́мꙋ бы́ти нерѣши́мыми страсте́й же и҆ чꙋ́вствъ.</p>
<p>н҃и. Ви́дѣхъ под̾ со́лнцемъ, глаго́летъ премꙋ́дрый, мꙋ́жа непщева́вша себѐ мꙋ́дра бы́ти<footnote lang="cu">При́тч. гл. к҃ѕ, ст. в҃і.</footnote>, є҆го́же ви́дѣхъ и҆ а҆́зъ въ жи́зни человѣ́честѣй ᲂу҆пова́юща на дѣла̀ своѧ̑, и҆ вє́лїѧ мꙋ́дрствꙋюща ѡ҆ человѣ́честѣй премꙋ́дрости и҆ земно́й и҆ дꙋше́вной. И҆ не то́чїю сеѧ̀ ра́ди над̾ неле́стными взе́млющасѧ: но и҆ сꙋ́щымъ въ бж҃е́ственномъ поко́и ᲂу҆чи́телємъ хрⷭ҇тѡ́вымъ подсмѣва́ющасѧ же вкꙋ́пѣ и҆ рꙋга́ющасѧ за рече́нїѧ и҆́хъ грꙋбоѡбра́зность, и҆ занѐ не восхотѣ́ша послѣ́довати и҆збра́нїемъ ᲂу҆кра́шенныхъ рече́нїй внѣ́шнѧгѡ ра́зꙋма, нижѐ ѡ҆ благовчине́нїи положе́нїѧ и҆́хъ потща́шасѧ въ напи́санныхъ ᲂу҆че́нїихъ свои́хъ. Є҆мꙋ́же ꙗ҆́кѡ не ᲂу҆вѣ́дѣвшꙋ ꙗ҆́кѡ ᲂу҆бо́га, ни и҆зѡбрѣта́тели рече́нїй, ни благогла́сность гласѡ́въ, но благознамени́тельность предпочита́тельнѣйша є҆́сть и҆ любе́знѣйша разꙋмѣ́нїй. Сїю̀ прирекꙋ̀ при́тчꙋ: пе́съ живы́й, то́й бла́гъ па́че льва̀ ме́ртвагѡ<footnote lang="cu">Є҆кклес. гл. ѳ҃, ст. д҃.</footnote>: и҆, бла́гъ ѻ҆́трокъ ни́щъ и҆ мꙋ́дръ, па́че царѧ̀ ста́ра и҆ безꙋ́мна, и҆́же не разꙋмѣ̀ внима́ти є҆щѐ<footnote lang="cu">Є҆кклес. гл. д҃, ст. г҃і.</footnote>.</p>
<p>н҃ѳ. Люта̀ и҆ неꙋдобопобѣжда́ема є҆́сть стра́сть хꙋлы̀, и҆́мать же вины̀ ѿ го́рдыѧ мы́сли сатанины̀, ꙗ҆́же и҆ всѣ̑мъ ᲂу҆́бѡ по бз҃ѣ живꙋ́щымъ въ добродѣ́тели стꙋжа́етъ, мно́га же пред̾ꙋспѣва́ющымъ въ моли́твꙋ и҆ въ видѣ́нїе бж҃е́ственныхъ веще́й, є҆гѡ́же ра́ди подоба́етъ всѧ́цѣмъ хране́нїемъ чꙋ̑вства блюстѝ, и҆ благоговѣ́ѧти ѡ҆ всѣ́хъ стра́шныхъ та̑инъ бж҃їихъ, и҆ сщ҃е́нныхъ и҆зѡбраже́нїй и҆ слове́съ, и҆ внима́ти ѡ҆ наше́ствїи дꙋ́ха сегѡ̀: присѣди́тъ бо молѧ́щымсѧ и҆ пою́щымъ на́мъ, и҆ ѿрыга́етъ ѻ҆вогда̀ ᲂу҆стна́ми <anchor type="page" number="866"/> на́шими не внима́ющымъ, клѧ̑твы на ны̀ и҆ хꙋлы̑ неподѡ́бны на бг҃а вы́шнѧго, стїхо́мъ ѱалмѡ́въ и҆ глаго́ломъ мл҃твы приводѧ̀ ты̑ѧ, но ѡ҆браща́ти подоба́етъ на́нь сло́во хрⷭ҇то́во, внегда̀ таково̀ что̀ прино́ситъ во ᲂу҆стнѣ̀, и҆лѝ подсѣва́етъ въ мы̑сли на́шѧ. И҆, и҆дѝ за мно́ю сатано̀, рце́мъ къ немꙋ̀, всѧ́кагѡ ѕлосмра́дїѧ и҆спо́лненне и҆ пови́нне ѻ҆гню̀ вѣ́чномꙋ: на главꙋ̀ твою̀ хꙋла̀ твоѧ̀ да бꙋ́детъ: и҆ а҆́бїе ᲂу҆́мъ ѡ҆ и҆но́й ко́ей ве́щи бж҃е́ственной и҆лѝ чл҃вѣ́ческой ны́нѣ плѣне́нїемъ ᲂу҆праздни́мъ, и҆лѝ и҆ со слеза́ми къ небесє́мъ тогѡ̀, и҆ къ бг҃ꙋ возвы́симъ: и҆ та́кѡ, бг҃ꙋ помога́ющꙋ на́мъ, и҆зба́вимсѧ ѿ тѧготы̀ хꙋ́льныѧ.</p>
<p>ѯ҃. Тлѣтво́рна є҆́сть стра́сть печа́ль въ дꙋшѣ̀ и҆ тѣ́лѣ, и҆ самѣ́хъ каса́ющаѧсѧ мозгѡ́въ. Но ꙗ҆́же є҆́сть мі́ра сегѡ̀ привре́менныхъ ра́ди человѣ́кѡмъ прикаса́ющаѧсѧ, ꙗ҆́же мно́жицею тѣ̑мъ и҆ сме́рти вино́вна быва́етъ. Печа́ль же по бз҃ѣ, спаси́тельна же вкꙋ́пѣ, и҆ ѕѣлѡ̀ поле́зна сꙋ́щи, терпѣ́нїе въ болѣ́знехъ и҆ и҆скꙋше́нїѧхъ содѣ́ловаетъ, и҆сто́чникъ ᲂу҆миле́нїѧ разширѧ́ющи подвиза́ющемꙋсѧ, и҆ жа́ждꙋщемꙋ пра́вды бж҃їѧ, и҆ пита́ющи слеза́ми се́рдце є҆гѡ̀, ꙗ҆́коже и҆сполнѧ́тисѧ дв҃довꙋ на ѻ҆́нѣхъ словесѝ: Напита́еши на́съ, глаго́летъ, хлѣ́бомъ сле́знымъ, и҆ напои́ши на́съ слеза́ми въ мѣ́рꙋ, вїно́мъ ᲂу҆миле́нїѧ<footnote lang="cu">Ѱал. ѻ҃ѳ, ст. ѕ҃.</footnote>.</p>
<p>ѯ҃а. Снизпа́дшїѧ ча́сти дꙋшѝ ѿ ѕлы́хъ дѣ́ланїѧ, ѕѣлѡ̀ ꙗ҆́же по бз҃ѣ печа́ль востѧжава́етъ, и҆ во є҆́же по є҆стествꙋ̀ воззыва́етъ. Толи́кѡ бо зи́мꙋ страсте́й, и҆ ѻ҆́блаки грѣха̀ и҆стончава́етъ слеза́ми, и҆ ѿ мы́сленнагѡ дꙋшѝ ѿгонѧ́етъ воздꙋ́ха, ꙗ҆́кѡ ве́дрꙋ въ по́мыслѣхъ а҆́бїе ᲂу҆ма̀ на́шегѡ быва́ти, и҆ тишинѣ̀ въ мо́ри мы́сли, и҆ весе́лїю въ сердца́хъ на́шихъ, и҆ и҆змѣне́нїю на ꙗ҆вле́нїи лица̀ на́шегѡ: на не́же до́брѣ зрѧ́щїи, ꙗ҆́коже зра́ки и҆ завѣща́нїѧ своѧ̑ прїꙋпокоѧ́юще та́кѡ по дв҃дꙋ взыва́ютъ: сїѧ̀ и҆змѣ́на десни́цы вы́шнѧгѡ<footnote lang="cu">Ѱал. ѻ҃ѕ, ст. а҃і.</footnote>.</p>
<p>ѯ҃в. Не прїе́мли ѿ мнѣ́нїй подвсѣва́ємыѧ тѝ по́мыслы на бли́жнѧго: сꙋ́ть бо ло́жни и҆ гꙋби́тельни, и҆ всѧ́чески прельсти́тельни. <anchor type="page" number="867"/> Вѣ́ждь ᲂу҆̀бо, ꙗ҆́кѡ си́мъ намѣ́ренїемъ покꙋша́ютсѧ бѣ́сове въ ро́въ поги́бели ври́нꙋти дꙋ́шы творѧ́щихъ ᲂу҆жѐ предспѣ̑ѧнїѧ въ добродѣ́телехъ: и҆́нагѡ бо во глꙋбинꙋ̀ ѡ҆сꙋжде́нїѧ и҆ грѣха̀ дѣ́ѧтельна ѿ подвиза́ющихсѧ кого̀ воврещѝ не мо́гꙋтъ, а҆́ще не повинꙋ́тъ того̀ прїѧ́ти подзрѣва̑нїѧ лꙋка̑выѧ ѿ внѣ́шнихъ нра́вѡвъ же и҆ ᲂу҆строе́нїй бли́жнѧгѡ. Та́кѡ бо под̾ сꙋдо́мъ и҆ паде́нїемъ грѣха̀ сегѡ̀ сотво́рше, соѡсꙋди́тисѧ съ мі́ромъ дѣ́лаютъ, по преподо́бномꙋ словесѝ: а҆́ще бо бы́хомъ себѐ, глаго́летъ писа́нїе, разсꙋжда́ли, не бы́хомъ ѡ҆сꙋжде́ни бы́ли: сꙋди́ми же ѿ гдⷭ҇а наказꙋ́емсѧ, да не съ мі́ромъ ѡ҆сꙋ́димсѧ<footnote lang="cu">а҃ Кор. гл. а҃і, ст. л҃а.</footnote>.</p>
<p>ѯ҃г. Є҆гда̀ ѿ ᲂу҆ны́нїѧ мѣ́сто дади́мъ бѣсовѡ́мъ глаго́лати во ᲂу҆́хо на́ше, ꙗ҆̀же на бра́тїю на́шꙋ подозрѣ̑нїѧ, не хранѧ́щесѧ си́рѣчь ѡ҆ движе́нїихъ ѻ҆́чїю, тогда̀ и҆ во є҆́же ѡ҆сꙋжда́ти поꙋща́еми є҆смы̀ ѿ ни́хъ, ѻ҆вогда̀ и҆ соверше́нныхъ добродѣ́телїю. А҆́ще бо радостовзо́рнѣ зрѧ́й ѡ҆склаблѧ́ющимсѧ лице́мъ, и҆ ᲂу҆добопристꙋ́пный всѣ̑мъ въ бесѣ́дꙋ сосложи́теленъ къ сласте́мъ и҆ страсте́мъ тебѣ̀ мни́тсѧ, да бꙋ́детъ тѝ всѧ́къ и҆ сѣ́тованнѡ зрѧ́й и҆ дрѧ́хлѡ, ꙗ҆́ростїю дыха́ѧ и҆ горды́ни и҆спо́лненъ. Но не подоба́етъ человѣ́чєскимъ внима́ти сво́йствамъ, погрѣ́шенъ бо є҆́сть всѣ́ми, и҆́же ѡ҆ таковы́хъ сꙋ́дъ. Сꙋ́ть бо человѣ́кѡмъ мнѡ́га вои́стиннꙋ разли̑чїѧ є҆сте́ствъ и҆ навыкнове́нїй и҆ тѣле́сныхъ положе́нїй, ꙗ҆̀же є҆ди́нѣмъ ѻ҆́нѣмъ въ лѣ́потꙋ сꙋ́ть под̾ видѣ́нїемъ и҆ сꙋдо́мъ и҆́стиннымъ чи́стѡ стѧжа́вшымъ ᲂу҆́мное ѻ҆́ко дꙋшѝ мно́гимъ ᲂу҆миле́нїемъ, и҆ все́льника и҆мꙋ́щымъ безконе́чный свѣ́тъ бж҃е́ственныѧ жи́зни: и҆̀мже и҆ вѣ́дѣти дано̀ є҆́сть та̑йны црⷭ҇твїѧ бж҃їѧ.</p>
<p>ѯ҃д. Самодѣ́лателїе ѕлы́хъ дѣ́лъ быва́юще пло́ти, сꙋ́щемꙋ проти́вꙋ є҆стества̀ жела́нїю и҆ ꙗ҆́рости дꙋше́внѣй слꙋ́жимъ: пло́ть ᲂу҆́бѡ сквернѧ́ще ѕлы́ми тече́нїи грѣха̀, дꙋ́шꙋ же го́рестїю ꙗ҆́рости помрача́юще, и҆ ѿчꙋжда́ющесѧ сн҃а бж҃їѧ. Подоба́етъ про́чее скве́рнꙋ ᲂу҆́бѡ сꙋще́ственнагѡ ѿ тѣлесѐ тече́нїѧ, пото́ки сꙋще́ственныхъ <anchor type="page" number="868"/> сле́зъ ѡ҆чища́ти. Да є҆́же сла́сть тече́нїемъ є҆сте́ственнымъ ѡ҆сквернѝ тѣ́ло, сїѐ болѣ́знь печа́ли тече́нїемъ па́ки сле́зъ є҆сте́ственнымъ ѡ҆чища́етъ. Мра́къ же дꙋшѝ, и҆́же ѿ го́рести ꙗ҆́ростныѧ свѣ́томъ ᲂу҆миле́нїѧ и҆ сла́достїю любвѐ, ꙗ҆́же по бз҃ѣ, ѿгонѧ́ти и҆ соединѧ́тисѧ па́ки съ тѣ́мъ, ѿ негѡ́же пе́рвѣе ѻ҆́нѣми ѿчꙋжди́хомсѧ.</p>
<p>ѯ҃є. Ꙗ҆́коже скве́рна, ꙗ҆́же ѿ сла́сти сатани́нское раче́нїе предвари́вшее и҆́мать во и҆сполне́нїе ѕло́бы: та́кѡ и҆ ѡ҆чище́нїе, є҆́же ѿ болѣ́зненныѧ печа́ли, теплотꙋ̀ и҆́мать покаѧ́нїѧ предварѧ́ющꙋю во и҆сполне́нїе пла́ча и҆ сле́зъ. И҆ сїѐ смотре́нїе є҆́сть, ꙗ҆́же къ на́мъ бж҃їѧ бла́гости, да трꙋды̀ болѣ́зненными трꙋ́дъ сла́сти, и҆ тече́нїи сле́зъ тече́нїе стꙋ́днѣйшее пло́ти ѿража́юще же и҆ ѡ҆чища́юще, и҆з̾ѡбражє́нїѧ ѕлы́хъ ѿ ᲂу҆ма̀, и҆ без̾ѡбра̑зныѧ ѡ҆́бразы ѿ дꙋшѝ безвѣ̑стны сотвори́мъ, и҆ свѣтлѣ́йшꙋ сїю̀ добро́тою є҆сте́ственною пока́жемъ.</p>
<p>ѯ҃ѕ. И҆́мже ѡ҆́бразомъ лꙋка́вымъ дꙋ́хомъ дѣ́йствꙋемь блꙋдѧ́й, мздꙋ̀ ѡ҆б̾е́млетъ сла́сть плотскꙋ́ю, и҆ коне́цъ тоѧ̀ ѕлы́хъ, скве́рна. Та́кѡ, и҆́же дх҃омъ свы́ше дѣ́йствꙋемый ст҃ы́мъ, мздꙋ̀ ѡ҆б̾е́млетъ ра́дость дꙋше́внꙋю: и҆ коне́цъ тогѡ̀ до́брыхъ, є҆́же ѿ сле́зъ ѡ҆чище́нїе и҆ порожде́нїе, и҆ є҆́же къ бг҃ꙋ соедине́нїе и҆ сопрѧже́нїе.</p>
<p>ѯ҃з. Двꙋ́мъ сꙋ́щымъ въ на́съ, ѿ тогѡ́жде сꙋщества̀, є҆сте́ствєннымъ тече́нїємъ сѣ́мене и҆ сле́зъ, и҆́мже на ри́зѣ дꙋше́внѣй ѡ҆сквернѧ́емсѧ, и҆ и҆́миже па́ки на то́й ѡ҆чища́емсѧ: нꙋ́жда є҆́сть сꙋ́щꙋю ѿ сꙋщества̀ на́шегѡ скве́рнꙋ ѡ҆мы́ти дви́жимыми ѿ тогѡ́жде сꙋщества̀ слеза́ми: и҆́накѡ бо сꙋ́щꙋю ѿ є҆стества̀ скве́рнꙋ ѡ҆чи́стити не возмо́жно.</p>
<p>ѯ҃и. Всѧ́ко дꙋшѝ согрѣша́ющїѧ ᲂу҆строе́нїе, ѕло́бою дви́жимо нра́вѡвъ, въ сла́сти кра́тцѣй разорѧ́етъ трꙋ́дъ: всѧ́ка же ѡ҆чища́ема дꙋша̀ ѕла́гѡ ѡ҆бы́чаѧ и҆ ᲂу҆строе́нїѧ, въ до́лгꙋ сла́сть весе́лїѧ простира́етъ трꙋды̀. И҆ чꙋ́до, ка́кѡ сла́сть, сла́сть ᲂу҆кроща́ющи, ражда́емꙋю ѿ сла́сти ᲂу҆слажда́етъ болѣ́знь.</p>
<p>ѯ҃ѳ. Ѻ҆вогда̀ ᲂу҆́бѡ го́ресть и҆ болѣ́знь прибыва́етъ ᲂу҆́мномꙋ се́рдца чꙋ́вствꙋ ѿ тече́нїѧ сле́зъ, ѻ҆вогда́ же весе́лїе и҆ ра́дованїе. Є҆гда̀ ᲂу҆́бѡ ѡ҆чища́емсѧ покаѧ́нїемъ ржѝ, и҆ скве́рны грѣха̀ теплото́ю <anchor type="page" number="869"/> ѻ҆гнѧ̀, подѡ́бны и҆мꙋ́ще ѿ сегѡ̀ сле́зы ѿ бж҃е́ственнагѡ ѻ҆гнѧ̀ разжига́еми, и҆ а҆́кибы млаты̑ тѧ́жкими на по́мыслѣ ᲂу҆ѧзвлѧ́еми, возсыла́еми и҆з̾ глꙋбины̀ воздыха́нїи серде́чными, го́рести и҆ бѡлѣ́зни ᲂу҆́мнѣ же и҆ чꙋ́вственнѣ ѡ҆щꙋща́емъ. Внегда́ же сицевы́ми дово́льнѣ ѡ҆чи́щшесѧ слеза́ми, въ свобо́дꙋ дости́гнемъ страсте́й, тогда̀ ѿ бж҃е́ственнагѡ ᲂу҆тѣша́еми дх҃а, ꙗ҆́кѡ ти́хо и҆ чи́сто се́рдце стѧжа́вшїи, сла́сти и҆ ра́дости неизрече́нныѧ и҆сполнѧ́емсѧ ѿ радостотво́рныхъ сле́зъ ᲂу҆миле́нїѧ.</p>
<p>ѻ҃. И҆́ны сле́зы сꙋ́ть, ꙗ҆̀же ѿ покаѧ́нїѧ, и҆ и҆́ны ꙗ҆̀же ѿ бж҃е́ственна пролива́ємыѧ ᲂу҆миле́нїѧ. Занѐ ѻ҆́во ᲂу҆́бѡ ꙗ҆́кѡ рѣка̀ потоплѧ́ющи и҆ низвлача́щи всѧ̑ грѣха̀ тверды̑ни: ѻ҆́вы же, ꙗ҆́кѡ тꙋ́ча на трѡ́стїѧ прихо́дѧтъ въ дꙋ́шꙋ, и҆ ꙗ҆́кѡ и҆́ней на сѣ́но: кла́съ ра́зꙋма воспитова́юще, и҆ плодови́та сего̀, и҆ плодоно́сна соверша́юще.</p>
<p>ѻ҃а. Не бо̀ є҆́же є҆́сть слеза̀, сїѐ и҆ ᲂу҆миле́нїе, но мно́го посре́дство сле́зъ и҆ ᲂу҆миле́нїѧ. Занѐ ѻ҆́ва ᲂу҆́бѡ ѿ раска́ѧнїѧ нра́вѡвъ, и҆ па́мѧти дре́внихъ дꙋшѝ паде́нїй прихо́дитъ, ꙗ҆́кѡ ѿ ѻ҆гнѧ̀ и҆ горѧ́щїѧ воды̀ ѡ҆чище́нїе се́рдца. Ѻ҆́во же, свы́ше ѿ бж҃е́ственныѧ росы̀ дꙋ́ха, во ᲂу҆тѣше́нїе и҆ прохлажде́нїе схо́дитъ дꙋшѝ, но́во во глꙋбинꙋ̀ смиренномꙋ́дрїѧ те́плѣ вше́дшїѧ, и҆ наслажда́ющїѧсѧ видѣ́нїй непристꙋ́пнагѡ свѣ́та, и҆ къ бг҃ꙋ си́це вопїю́щїѧ дв҃дски съ ра́достїю: проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ ны̀ є҆сѝ въ поко́й<footnote lang="cu">Ѱал. ѯ҃є, ст. в҃і.</footnote>.</p>
<p>ѻ҃в. Слы́шахъ глаго́лющихъ: не мо́щно комꙋ̀ въ навыкнове́нїе прїитѝ добродѣ́тели без̾ ѿше́льствїѧ дале́ка, и҆ бѣ́гства въ пꙋсты́ню, и҆ ᲂу҆диви́хсѧ, ка́кѡ неѡпредѣле́нное и҆зво́лисѧ тѣ̑мъ въ мѣ́стѣ ѡ҆предѣлѧ́ти. А҆́ще бо навыкнове́нїе добродѣ́тели, возпоставле́нїе є҆́сть си́лъ дꙋше́вныхъ въ дре́внее благоро́дство, и҆ вкꙋ́пѣ собра́нїе пе́рвѣйшихъ добродѣ́телей въ дѣ́йство є҆́же по є҆стествꙋ̀. Сїѧ̑ же ѿ внѣꙋ́дꙋ а҆́ки привводи̑ма, къ на́мъ прибыва́ютъ, но сꙋ́ть съ на́ми ѿ содѣ́тельства бж҃е́ственнымъ и҆ ᲂу҆́мнымъ чꙋ́вствомъ: и҆́миже и҆ съ ни́ми же по є҆стествꙋ̀ дви́жими, <anchor type="page" number="870"/> вхо́димъ въ ца́рствїе небе́сное. А҆́ще же внꙋ́трь на́съ є҆́сть по гла́сꙋ гдⷭ҇ню: ᲂу҆̀бо и҆зли́шнѧѧ ве́щь є҆́сть пꙋсты́нѧ, входѧ́щымъ на́мъ въ нѐ и҆ без̾ тоѧ̀ покаѧ́нїемъ и҆ всѧ́цѣмъ хране́нїемъ за́повѣдей бж҃їихъ. Є҆́же и҆ на всѧ́комъ мѣ́стѣ влады́чества є҆гѡ̀ по бж҃е́ственномꙋ дв҃дꙋ мо́жетъ бы́ти: бл҃гослови́ бо, глаго́летъ, дꙋшѐ моѧ̀, гдⷭ҇а на всѧ́комъ мѣ́стѣ влады́чества є҆гѡ̀<footnote lang="cu">Ѱал. р҃в, ст. к҃в.</footnote>.</p>
<p>ѻ҃г. И҆́же посредѣ̀ ца́рскагѡ ѡ҆полче́нїѧ под̾ воево́дами и҆ чинонача́льники защища́емый же и҆ вчинѧ́емый, не возмогі́й во бра́ни сꙋпоста́тѡвъ дерзнове́ннѡ что̀, и҆ хра́брѡ на сꙋпоста́ты показа́ти, и҆лѝ понѐ є҆ди́нагѡ ѿ си́хъ побѣди́ти, ка́кѡ є҆динора́товати и҆́мать, и҆ посредѣ̀ мно́гихъ тє́мъ врагѡ́въ воево́дственно нѣ́кое дѣ́ло пока́жетъ неискꙋ́сенъ сы́й во бра́ни; А҆́ще же сїѐ въ человѣ́ческихъ не возмо́жно є҆́сть: мно́гѡ па́че въ бж҃е́ственныхъ. Кто́ бо въ пꙋсты́ню бѣжа́въ натечє́нїѧ бѣсѡ́въ, и҆ страсте́й нашє́ствїѧ, безвѣ̑стнаѧ и҆ проѧвлє́ннаѧ позна́етъ: и҆лѝ нападе́нїе сотвори́тъ на тѣ́хъ, не пе́рвѣе до́брѣ ѡ҆бꙋчи́всѧ ѿсѣче́нїѧ во́ли посредѣ̀ собо́ра бра́тїй, под̾ и҆скꙋ́снымъ началовожде́мъ таковы́ѧ бра́ни, неви́димыѧ вои́стиннꙋ и҆ мы́сленныѧ; А҆́ще же сїѐ не возмо́жно є҆́сть, ᲂу҆̀бо ѿню́дъ не возмо́жно є҆́сть, ꙗ҆́кѡ да и҆нѣ́хъ таковы́й побѣди́тъ, и҆ и҆нѣ́хъ наꙋ́читъ на неви̑димыѧ врагѝ побѣ́дамъ.</p>
<p>ѻ҃д. Ѿимѝ ѿ себѐ поно́съ нерадѣ́нїѧ, и҆ ᲂу҆ничиже́нїе презрѣ́нїѧ за́повѣдей бж҃їихъ: ѿве́ржи самолю́бїе, и҆ на пло́ть неща́днѡ ᲂу҆стреми́сѧ: взыщѝ ѡ҆правда́нїй гдⷭ҇нихъ и҆ свидѣ́нїй є҆гѡ̀: пренебрезѝ сла́вꙋ и҆ безче́стїе: возненави́ждь сла̑стнаѧ похотѣ̑нїѧ тѣлесѐ: бѣжѝ сы́тости, є҆́юже подчрє́внаѧ распалѧ́ютсѧ: лобжѝ ᲂу҆бо́жество, ѕлострада́нїе: ста́ни проти́вꙋ страсте́й: ѡ҆братѝ чꙋ̑вства твоѧ̑ ко внꙋ́трєннимъ дꙋшѝ: воззрѝ внꙋ́трь къ дѣ́ланїю лꙋ́чшагѡ: ѡ҆гло́хни ѿ человѣ́ческихъ веще́й: и҆стощѝ всю̀ твою̀ крѣ́пость на дѣ́ланїе за́повѣдей: пла́чи, долꙋлега́й, пости́сѧ, ѕлопостраждѝ, безмо́лвствꙋй, ᲂу҆вѣ́ждь коне́чное, не ꙗ҆̀же ѡ҆ тебѣ̀, но <anchor type="page" number="871"/> самаго̀ себѐ: превы́шше смире́нїѧ ви́димыхъ бꙋ́ди: прострѝ ᲂу҆́мное твоѐ ѻ҆́ко къ видѣ́нїю бж҃їю, и҆ ви́ждь сла́дость гдⷭ҇ню ѿ добро́ты созда́нїй. И҆ ѿтꙋ́дꙋ сше́дъ повѣ́ждь бра́тїи твое́й, ꙗ҆̀же вѣ́чныѧ жи́зни, и҆ та̑йны црⷭ҇твїѧ бж҃їѧ. И҆ сѐ є҆́сть дѣ́ло бѣ́гства ѿ человѣ̑къ соверше́ннымъ прилѣжа́нїемъ, и҆ коне́цъ є҆́же въ пꙋсты́ни пребыва́нїѧ.</p>
<p>ѻ҃є. А҆́ще хо́щеши ᲂу҆ви́дѣти блага̑ѧ, ꙗ҆̀же ᲂу҆гото́ва бг҃ъ лю́бѧщымъ є҆го̀, въ пꙋсты́ни бꙋ́ди ѿверже́нїѧ своеѧ̀ во́ли и҆ бѣжѝ мі́ра. Кото́рагѡ же сегѡ̀; По́хоти ѻ҆че́съ, пло́ти, го́рдости по́мыслѡвъ, и҆ пре́лести ви́димыхъ. Сегѡ́ бо а҆́ще бѣжи́ши мі́ра, ра́нѡ возсїѧ́етъ на тѧ̀ свѣ́тъ<footnote lang="cu">И҆са́їи гл. н҃и, ст. и҃.</footnote>, ᲂу҆зрѣ́нїемъ бж҃е́ственныѧ жи́зни, и҆ и҆сцѣлє́нїѧ дꙋшѝ твоеѧ̀, глаго́лю же, сле́зы ско́рѡ возсїѧ́ютъ, и҆ и҆змѣне́нїемъ и҆змѣни́шисѧ десни́цы вы́шнѧгѡ, и҆ ра́на ѿто́лѣ страсте́й не прибли́житсѧ тѣлесѝ твоемꙋ̀<footnote lang="cu">Ѱал. ч҃, ст. і҃.</footnote>. И҆ та́кѡ посредѣ̀ мі́ра и҆ люде́й пребыва́ѧ, бꙋ́деши ꙗ҆́кѡ въ пꙋсты́ни живꙋ́щъ, и҆ человѣ́ка не ви́дѧ. А҆́ще ли же сегѡ̀ не та́кѡ бѣжи́ши мі́ра, ничто́же тебѣ̀ ѿ бѣ́гства є҆ди́нагѡ ви́димагѡ мі́ра къ соверше́нствꙋ добродѣ́телей и҆ соедине́нїю бж҃їю прибꙋ́детъ.</p>
<p>ѻ҃ѕ. Є҆́же бы́ти и҆́нокꙋ, не є҆́же внѣ̀ человѣ̑къ и҆ мі́ра бы́ти є҆́сть: но є҆́же ѡ҆ста́вити себѐ, внѣ̀ по́хотей пло́ти бы́ти, и҆ пойтѝ въ пꙋсты́ню страсте́й. А҆́ще бо и҆ къ вели́комꙋ ѻ҆́номꙋ рече́сѧ: бѣ́гай человѣ̑къ, и҆ спасе́шисѧ, но си́мъ ѡ҆́бразомъ рече́сѧ: занѐ и҆ по є҆́же бѣжа́ти ѻ҆́номꙋ, посредѣ̀ человѣ̑къ водворѧ́шесѧ, и҆ въ населє́ннаѧ приходѧ̀ бѣ̀, и҆ со ᲂу҆ченикѝ живѧ́ше: но мы́сленнымъ бѣ́гствомъ въ чꙋ́вственномъ спѣ́шнѡ бѣжа́въ, ничто́же ѿ человѣ́ческагѡ сочета́нїѧ поврежда́шесѧ: сїе́ же и҆ и҆́нъ нѣ́кто ѿ вели́кихъ вопїѧ́ше ѿ собра́нїѧ и҆сходѧ̀: бѣ́гайте бра́тїе, на ᲂу҆ста̀ пока́зоваше, вопроша́емь вины̀.</p>
<p>ѻ҃з. Є҆́же вкꙋ́пѣ во ѻ҆бщежи́тїи житїѐ, ᲂу҆едине́нїѧ є҆́сть ᲂу҆твержде́ннѣйше: занѐ ѡ҆ нꙋ́жднѣмъ ᲂу҆́бѡ є҆́же вкꙋ́пѣ житїѧ̀, свидѣ́тель є҆́сть свѧще́нное сло́во і҆и҃са и҆ бг҃а: и҆дѣ́же бо є҆ста̀ <anchor type="page" number="872"/> два̀ и҆лѝ трїѐ со́брани, глаго́летъ, во и҆́мѧ моѐ, тꙋ̀ є҆́смь посредѣ̀ и҆́хъ<footnote lang="cu">Матѳ. гл. и҃і, ст. к҃.</footnote>. Ѡ҆ прибѣ́дственности же ᲂу҆едине́нїѧ соломѡ́нъ, го́ре є҆ди́номꙋ, глаго́летъ, ꙗ҆́кѡ, є҆гда̀ паде́тъ, нѣ́сть воздви́жай є҆го̀<footnote lang="cu">Є҆кклес. гл. д҃, ст. і҃.</footnote>. И҆́бо въ любвѝ и҆ є҆диномы́слїи бг҃а пою́щихъ, и҆ даві́дъ ᲂу҆блажа́етъ: блаже́ни, вопїѧ̀, лю́дїе вѣ́дꙋщїи воскликнове́нїе<footnote lang="cu">Ѱал. п҃и, ст. ѕ҃і.</footnote>. И҆ є҆́же вкꙋ́пѣ житїѐ похвалѧ́етъ, глаго́лѧ: сѐ что̀ добро̀, и҆лѝ что̀ красно̀, но є҆́же жи́ти бра́тїи вкꙋ́пѣ<footnote lang="cu">Ѱал. рл҃в, ст. а҃.</footnote>; И҆ во ᲂу҆ченицѣ́хъ гдⷭ҇нихъ, є҆ди́на бѣ̀ въ ни́хъ дꙋша̀ и҆ се́рдце<footnote lang="cu">Дѣѧ́н. гл. д҃, ст. л҃в.</footnote>. Но и҆ є҆́же къ на́мъ бж҃їе соше́ствїе, не въ пꙋсты́ни бы́сть, но въ населе́нныхъ и҆ посредѣ̀ человѣ̑къ грѣ́шныхъ. Нꙋ́жно ᲂу҆̀бо є҆́сть є҆диномы́слїе, є҆́же вкꙋ́пѣ жи́зни: погрѣ́шно же ᲂу҆едине́нїе и҆ прибѣ́дственно.</p>
<p>ѻ҃и. Нꙋ́жда (є҆́сть) прїитѝ собла́знѡмъ, глаго́летъ гдⷭ҇ь, но го́ре томꙋ̀, и҆́мже собла́знъ прихо́дитъ<footnote lang="cu">Матѳ. гл. и҃і, ст. з҃.</footnote>. И҆́же ᲂу҆́бѡ благоговѣ́нїе погꙋби́вый, и҆ съ пренебреже́нїемъ и҆ безстра́шїемъ бж҃їимъ посредѣ̀ собо́ра бра́тїй пребыва́ѧй, мнѡ́гимъ ѿ простѣ́йшихъ дае́тъ собла́зны. Ѻ҆́во ᲂу҆́бѡ дѣ́лы, и҆ ѡ҆́бразы, и҆ ѕлѣ́йшими нра̑вы: ѻ҆́во же словесы̑ и҆ бесѣ́дою растлѣ́нною, и҆ растлѣва́етъ дꙋ́шы и҆ нра́вы бла́ги и҆ добры̀.</p>
<p>ѻ҃ѳ. Блюды́й за́пѡвѣди бж҃їѧ, не ка́мень собла́зна быва́етъ человѣ́кѡмъ, занѐ нижѐ собла́знъ є҆́сть въ не́мъ: ми́ръ бо мно́гъ лю́бѧщымъ зако́нъ тво́й, и҆ нѣ́сть и҆̀мъ собла́зна<footnote lang="cu">Ѱал. ри҃і, ст. рѯ҃є.</footnote>: но свѣ́тъ, и҆ со́ль и҆ жи́знь, по гдⷭ҇ню гла́сꙋ: вы̀ є҆стѐ свѣ́тъ мі́ра, и҆ со́ль жи́зни<footnote lang="cu">Матѳ. гл. є҃, ст. д҃і.</footnote>. Свѣ́тъ ᲂу҆́бѡ, ꙗ҆́кѡ житїе́мъ добродѣ́теленъ, и҆ свѣ́телъ сло́вомъ, и҆ премꙋ́дръ ᲂу҆мо́мъ: со́ль же, ꙗ҆́кѡ въ ра́зꙋмѣ бж҃е́ственномъ мно́гъ, и҆ си́ленъ въ премꙋ́дрости бж҃їей. Жи́знь же, ꙗ҆́кѡ глаго́лы бесѣ́ды своеѧ̀ животворѧ́й ᲂу҆мерщвле́нныхъ страстьмѝ, и҆ си́хъ ѿ а҆́да возставлѧ́ѧй ѿча́ѧнїѧ, и҆ свѣ́томъ ᲂу҆́бѡ дѣ́лъ свои́хъ пра́вды сїѧ́ѧй пред̾ человѣ́ки, и҆ просвѣща́ѧй и҆̀хъ. Сла́достїю же и҆ те́рпкостїю слове́съ, востѧга́ѧй тѣ́хъ ѿ разслабле́нїѧ, <anchor type="page" number="873"/> и҆ и҆збавлѧ́ѧй ѿ согни́тїѧ страсте́й: жи́знїю же глагѡ́лъ свои́хъ живо́тъ даѧ́й ᲂу҆мерщвлє́ннымъ ѿ грѣха̀ дꙋша́мъ.</p>
<p>п҃. Стра́сть тщесла́вїѧ треѻ́стенъ волче́цъ є҆́сть, тщесла́вїемъ и҆ мнѣ́нїемъ и҆ горды́нею ѿ бѣсѡ́въ разжига́емь же и҆ и҆ско́вываемь: но водворѧ́ющимисѧ въ кро́вѣ бг҃а небе́снагѡ, ви́димь быва́етъ, и҆ ѻ҆стны̀ сегѡ̀ сокрꙋша́ютсѧ, превозлета́ющими си́рѣчь сїѧ̑ смире́нїемъ, и҆ въ са́дѣ жи́зни внꙋ́трь почива́ющими.</p>
<p>п҃а. Внегда̀ нечи́стый се́й и҆ многоко́зненный бѣ́съ прило́гствꙋетъ тѝ предспѣ́ѧнїѧ творѧ́щꙋ въ добродѣ́тели, и҆ предгада́етъ тѝ престо́лѡвъ высотꙋ̀, ᲂу҆мышле́нїи, въ па́мѧтствованїе возводѧ̀ и҆ возносѧ̀ дѣ́ланїе твоѐ, ꙗ҆́кѡ превы́шше лежа́щее про́чихъ, но и҆ дꙋ́шы води́ти дово́льна тѧ̀ совѣ́тꙋетъ бы́ти: ᲂу҆держа́въ є҆го̀ мы́сленнѡ, не ѡ҆ста́ви ᲂу҆бѣ́гнꙋти, а҆́ще ᲂу҆́бѡ си́лꙋ прїѧ́лъ є҆сѝ съ высоты̀ та́кѡ твори́ти. И҆ пое́мь, пойдѝ мы́слїю, и҆ мнѣ́нїемъ къ нѣ́чесомꙋ нѣ́когда содѣ́ѧнномꙋ тобо́ю ѕлꙋ̀, и҆ сїѐ пред̾ ни́мъ ѡ҆бнажи́въ, рцы̀ къ немꙋ̀: дѣ́ющїи такѡва́ѧ досто́йни ли сꙋ́ть на таковꙋ̀ взы́ти предсѣда́нїѧ высотꙋ̀; и҆ довѡ́льны ли ті́и мнѧ́тсѧ бы́ти води́ти дꙋ́шы, и҆ приводи́ти спасє́ны ко хрⷭ҇тꙋ̀; ты̀ да рече́ши, а҆́зъ бо молчꙋ̀. Не и҆мѣ́ѧ ᲂу҆́бѡ ѻ҆́нъ что̀ ѿвѣща́ти тебѣ̀, ꙗ҆́кѡ ды́мъ ѿ стꙋда̀ ѿи́детъ, и҆ не ктомꙋ̀ съ си́лою стꙋжи́тъ тѝ. А҆́ще ли же что̀ содѣ́ѧнно, и҆лѝ глаго́ланно ѿ ѕлы́хъ нѣ́сть въ тебѣ̀, преми́рною жи́знїю твое́ю, то̀ понѐ за́повѣдьми себѐ и҆ страстьмѝ восприложѝ гдⷭ҇ꙋ: и҆ толи́кѡ себѐ ѡ҆брѧ́щеши соверше́нства недоста́точна сꙋ́ща, є҆ли́кѡ кꙋпѣ́ль воднꙋ́ю недоста́точнꙋ сꙋ́щꙋ мо́рѧ. Пра́вда бо человѣ́ческаѧ толи́кѡ пра́вды ѡ҆скꙋдѣва́етъ бж҃їѧ, є҆ли́кѡ къ вели́чествꙋ землѧ̀ небесѐ, и҆ кома́ръ льва̀.</p>
<p>п҃в. И҆́же во глꙋбинꙋ̀ ᲂу҆ѧзви́выйсѧ ѿ любвѐ бж҃їѧ, ѡ҆скꙋдѣва́ющꙋ и҆́мать предложе́нїѧ тѣле́снꙋю си́лꙋ: не бо̀ є҆́сть сы́тость сегѡ̀ предложе́нїю въ трꙋдѣ́хъ и҆ по́тѣхъ и҆́ночества. Подо́бнѡ бо томи̑мымъ жа́ждою сꙋ́щꙋ, разпале́нїе къ подви́жничествꙋ нѣ́сть врачество̀ въ сы́тость, но чрез̾ ве́сь де́нь же и҆ но́щь жа́ждетъ, є҆́же трꙋди́тисѧ, и҆ си́лою тѣлесѐ побѣжда́етсѧ. Мню́ же, <anchor type="page" number="874"/> ꙗ҆́кѡ па́че є҆сте́ственною се́ю стра́стїю и҆ мꙋ́чєницы хрⷭ҇тѡ́вы ѡ҆б̾ѧ́ти бы́вше, мꙋ́къ не ѡ҆щꙋща́хꙋ, и҆ сы́тости не и҆мѣ́ѧхꙋ си̑мъ прїѡбща́ющесѧ: но побѣжда́хꙋ са́ми себѐ распале́ннымъ къ бг҃ꙋ раче́нїемъ, и҆ при́снѡ ѡ҆стаю́щихсѧ зрѧ́хꙋ ѿ разжже́ннагѡ по є҆́же пострада́ти предложе́нїѧ.</p>
<p>п҃г. И҆́же себѐ по каково́мꙋлибо ѡ҆́бразꙋ примѣрѧ́ѧй ѿ подви́жничествꙋющихъ, и҆лѝ пребыва́ющихъ съ ни́мъ бра́тїй, ᲂу҆таи́сѧ ᲂу҆мопрельща́ѧ себѐ и҆ стра́ннымъ ѿ бг҃а ходѧ̀ пꙋте́мъ: занѐ и҆лѝ себѐ таковы́й не позна̀, и҆лѝ ᲂу҆клони́сѧ ѿ ведꙋ́щагѡ къ небесє́мъ. И҆́мже тщали́вїи долꙋпове́рженнымъ мꙋдрова́нїемъ текꙋ́тъ, и҆́мже и҆ сѣ̑ти превозлета́юще врага̀, въ мы́сленъ воздꙋ́хъ кри́лы безстра́стїѧ вхо́дѧтъ, и҆ въ свѣ́тлыхъ вѣснꙋ́ютъ мѣ́стехъ мѣрномꙋ́дрїемъ ᲂу҆кра́шени.</p>
<p>п҃д. Напыще́нный и҆ чрез̾ возноше́нїе ᲂу҆мо́мъ прельща́ѧйсѧ, никогда́ же смире́нїѧ во свѣ́тѣ ᲂу҆миле́нїѧ полꙋ́читъ благода́ть, є҆́юже любода́рствꙋетсѧ свѣ́тъ премꙋ́дрости бж҃їѧ сокрꙋше́ннымъ се́рдцемъ, по пи́санномꙋ: Во свѣ́тѣ твое́мъ ᲂу҆́зримъ свѣ́тъ: но но́щь того̀ покры́етъ страсте́й, въ не́йже всѝ ѕвѣ́рїе дꙋбра́внїи человѣ́ческагѡ є҆стества̀ прохо́дѧтъ, и҆ ски́мни мнѣ́нїѧ, тщесла́вїѧ, глаго́лю, и҆ блꙋда̀ бѣ́съ, рыка́юще и҆́щꙋтъ кого̀ поглоти́ти, и҆ во чре́во ѿча́ѧнїѧ воврещѝ.</p>
<p>п҃є. Живꙋ́щемꙋ по человѣ́кѡмъ и҆ дви́жимомꙋ дꙋ́хомъ мнѣ́нїѧ, мо́ре ѕѡ́лъ житїѐ сїѐ и҆ настоѧ́щаѧ жи́знь быва́етъ, полива́ющее ᲂу҆́мнꙋю ча́сть дꙋшѝ є҆гѡ̀ сла́ностїю сласте́й, и҆ свирѣ́пыми волна́ми страсте́й трича́стїе є҆гѡ̀ бїю́щее, ѿ дꙋхѡ́въ си́рѣчь лꙋка́вствїѧ неи́стовствꙋющеесѧ, на́нь же лю́тое недоꙋмѣ́нїе велича́йшїѧ печа́ли воспростира́етсѧ, внегда̀ ладїѧ̀ є҆гѡ̀ и҆ корми́ло дꙋше́вное ѿ сласте́й сокрꙋша́ютсѧ пло́ти, и҆ ко́рмчїй ᲂу҆́мъ под̾ глꙋбино́ю грѣха̀, и҆ мы́сленною сме́ртїю быва́етъ. До́ндеже мо́ре ᲂу҆́бѡ ѕѡ́лъ, въ бе́зднꙋ смире́нїѧ и҆ тишинꙋ̀ є҆мꙋ̀ ᲂу҆кроти́тъ во́лны: сла́ность же сласте́й въ тꙋ̑чи сле́зъ тече́нїѧ ѡ҆брати́тъ, и҆ въ сла́дость прело́житъ свѣтови́днѡ ᲂу҆миле́нїѧ.</p>
<p>п҃ѕ. Въ сы́тость сласте́мъ тѣ́ла и҆ дѣѧ́нїємъ того̀ порабо́тавъ, въ сы́тость ᲂу҆потребѝ и҆ трꙋдѡ́въ по́стничества въ по́тѣхъ <anchor type="page" number="875"/> ѕлострада́нїѧ: да сы́тость сы́тостїю, и҆ сла́сть болѣ́знїю, и҆ ѡ҆сла́ба трꙋды̑ тѣле́сными ѿрази́ттисѧ, и҆ сы́тость весе́лїѧ и҆ ра́дованїѧ во ᲂу҆покое́нїе ѡ҆брѧ́щеши: та́кѡ бо и҆ чистоты̀ наслади́шисѧ благоꙋха́нїѧ, и҆ цѣломꙋ́дрїѧ, и҆ сла́сти наслади́шисѧ неизрече́нныѧ безсме́ртныхъ плодѡ́въ дꙋхо́вныхъ. Поне́же и҆ ѡ҆чища̑ющаѧ бы̑лїѧ по подо́бїю ѡ҆быко́хомъ, на сквє́рны ри́зъ, во ѡ҆чище́нїе и҆́хъ налага́ти, внегда̀ скве́рною во глꙋбинꙋ̀ ѡ҆непотре́бствꙋютсѧ.</p>
<p>п҃з. Поле́зни сꙋ́ть недꙋ́зи вводи̑мымъ є҆щѐ къ добродѣ́тельномꙋ житїю̀, содѣ́йствꙋюще си̑мъ ко и҆ста́ѧнїю и҆ смире́нїю разжиза́емыѧ пло́ти: сі́и бо си́лꙋ ᲂу҆́бѡ пло́ти немощнѣ́йшꙋ дѣ́лаютъ, пе́рстное же мꙋдрова́нїе дꙋшѝ ѡ҆тончава́ютъ, са́мꙋ же тꙋ̀ крѣ́пость є҆ѧ̀, крѣ́пльшꙋ же и҆ си́льнѣйшꙋ по бж҃е́ственномꙋ соверша́ютъ а҆пⷭ҇лꙋ: є҆гда́ бо, глаго́летъ немоществꙋ́ю, тогда̀ си́ленъ є҆́смь<footnote lang="cu">в҃ Кор. гл. в҃і, ст. і҃.</footnote>. Но є҆ли́кѡ сі́и си̑мъ сꙋ́ть поле́зни, толи́кѡ привре́дни пред̾ꙋспѣ́вшымъ въ трꙋдѣ́хъ добродѣ́телей, и҆ ны́нѣ чꙋ́вство превозни́кшымъ, и҆ въ небє́снаѧ видѣ̑нїѧ вше́дшымъ: возбранѧ́ютъ бо тѣ́мъ ѿ ᲂу҆праждне́нїѧ ѡ҆ бж҃е́ственныхъ, и҆ ѡ҆дебелѧ́ютъ болѣ́зньми и҆ ѡ҆бстоѧ́нїи по́мысленное дꙋшѝ и҆́хъ: и҆ ѻ҆́блакомъ печа́ли возмꙋща́ютъ то̀, и҆ ᲂу҆миле́нїе сꙋ́шею болѣ́зней и҆зсꙋша́ютъ. Є҆́же па́ѵелъ вѣ́дый прилѣжѧ̀ до́брѣ ѡ҆ себѣ̀, зако́номъ разсꙋжде́нїѧ глаго́лаше: ᲂу҆мерщвлѧ́ю тѣ́ло моѐ по́двигами трꙋдѡ́въ, порабоща́ю є҆̀ послꙋша́нїѧмъ, да не ка́кѡ и҆ны̑мъ проповѣ́дꙋѧ, са́мъ неключи́мь бꙋ́дꙋ<footnote lang="cu">а҃ Кор. гл. ѳ҃, ст. к҃з.</footnote>.</p>
<p>п҃и. Ѿ нестро́йнагѡ и҆ ра́вности неимꙋ́щагѡ ᲂу҆ста́ва пи́щи, мно́жицею ражда́ютсѧ мнѡ́гимъ недꙋ́зи: и҆лѝ къ кра́йнемꙋ неѧде́нїю тщали́вомꙋ, и҆лѝ къ трꙋдѡ́мъ добродѣ́телей безмѣ́рнѡ и҆ неразсꙋ́днѡ просте́ршꙋсѧ, и҆лѝ къ ѡ҆б̾ѧде́нїю и҆ сы́тости ᲂу҆кло́ншꙋсѧ є҆стествꙋ̀ сꙋпоста́тꙋ. Нꙋ́ждно ᲂу҆̀бо и҆ вводи̑мымъ къ добродѣ́тели є҆́сть воздержа́нїе, и҆ вы́шше среды̀ прело́жшымъ по́двиги къ соверше́ннѣйшемꙋ видѣ́нїѧ восхожде́нїю: ма́ти бо здра́вїѧ є҆́сть сїѐ, дрꙋ́гъ чистоты̀, и҆ смиренномꙋ́дрїѧ бла́гъ сожи́тель.</p>
<anchor type="page" number="876"/>
<p>п҃ѳ. Сꙋгꙋ́бо бы́ти безстра́стїе вѣ́ждь, и҆ сꙋгꙋ́бо во тщали́выхъ па́че быва́ти: и҆ пе́рвѣе ᲂу҆́бѡ, ѿ конца̀ дѣ́ѧтельнагѡ любомꙋ́дрїѧ пе́рвое быва́етъ тщали̑вымъ безстра́стїе, є҆́же ѿ зако́ннагѡ по́двига трꙋды̀ многоѡбра́знѡ пред̾ꙋспѣ́вшымъ, ᲂу҆мерщвлѧ́ти ᲂу҆́бѡ вѣ́сть а҆́бїе стра̑сти, и҆ стремлє́нїѧ пло́ти недѣ́йствєнна поставлѧ́ти, и҆ двиза́тисѧ ко є҆́же по є҆стествꙋ̀ дꙋшє́внымъ си́ламъ твори́тъ, и҆ ᲂу҆́мъ въ поꙋче́нїи бж҃е́ственныхъ съ ра́зꙋмомъ воспоставлѧ́етъ. Та́же ѿ нача́ла є҆сте́ственнагѡ видѣ́нїѧ, второ́е и҆ соверше́ннѣйшее премꙋ́дрѣ тѣ́мъ прибыва́етъ. Є҆́же ѿ ᲂу҆́мнагѡ безмо́лвїѧ помыслѡ́въ, въ ми́рное ᲂу҆ма̀ возвы́сившосѧ ᲂу҆строе́нїе, прозри́тельнѣйшъ же и҆ предзри́тельнѣйшъ вѣ́сть ᲂу҆́мъ содѣ́ловати. Прозри́тельнѣйшъ ᲂу҆́бѡ, въ ве́щехъ бж҃е́ственныхъ, и҆ во видѣ́нїихъ лꙋ́чшагѡ, и҆ въ ѿкрове́нїихъ та̑инъ бж҃їихъ: презри́тельнѣйшъ же, въ ве́щехъ человѣ́ческихъ, ѿдале́че грѧдꙋ́щихъ, и҆ и҆мꙋ́щихъ быва́ти, въ ни́хже є҆ди́нъ и҆ то́йжде дꙋ́хъ дѣ́йствꙋѧй є҆́сть, держа́й ᲂу҆́бѡ и҆ содержа́й по пе́рвомꙋ безстра́стїю, ѿпꙋща́ѧй же по второ́мꙋ въ свобо́дꙋ вѣ́чныѧ жи́зни, ꙗ҆́коже па́ѵелъ глаго́летъ<footnote lang="cu">Ри́м. гл. ѕ҃, ст. в҃.</footnote>.</p>
<p>ч҃. И҆́же безстра́стїѧ прибли́живыйсѧ предѣ́лѡмъ, и҆́стинна ᲂу҆́бѡ ѡ҆ бз҃ѣ, и҆ ѡ҆ є҆стества́хъ сꙋ́щихъ, творѧ̀ зрѣ̑нїѧ, ѿ добро́ты созда́нїй по мѣ́рѣ своеѧ̀ чистоты̀ ко творцꙋ̀ востека́ѧ, прїе́млетъ свѣтоли̑тїѧ дх҃а: бла̑га же мнѣ̑нїѧ и҆мѣ́ѧ ѡ҆ всѣ́хъ, приснопомышлѧ́етъ ѡ҆ всѣ́хъ дѡ́браѧ: ст҃ы́ми же всѣ́хъ зри́тъ и҆ чи́стыми, и҆ ѡ҆ бж҃е́ственныхъ и҆ человѣ́ческихъ ве́щехъ сꙋ́дъ пра́въ и҆зно́ситъ: и҆ рачи́тельствꙋетъ ᲂу҆́бѡ ничесогѡ́же ѿ ꙗ҆̀же ѡ҆ веществѣ̀ мі́ра и҆ человѣ́кѡмъ тщи́мыхъ. И҆зше́дъ же ᲂу҆мо́мъ всемі́рнагѡ чꙋ́вства, къ небесє́мъ и҆ бг҃ꙋ востече́тъ чи́стъ всѧ́кїѧ ти́ны, и҆ всѧ́кїѧ рабо́ты свобо́дь, и҆ ве́сь быва́етъ мы́сленныхъ бж҃їихъ благи́хъ во є҆ди́номъ дс҃ѣ, и҆ бж҃е́ственнꙋю добро́тꙋ зри́тъ и҆ бг҃олѣ́пнѡ пребыва́етъ въ бж҃е́ственныхъ мѣ́стѣхъ блаже́нныѧ бж҃їѧ сла́вы въ неизрече́ннѣмъ молча́нїи и҆ ра́дости: и҆ чꙋ́вствами <anchor type="page" number="877"/> всѣ́ми и҆змѣне́нъ бы́въ, ꙗ҆́кѡ а҆́гг҃лъ въ веще́ственнѣмъ тѣ́лѣ невеще́ственъ съ человѣ́ки соѡбраща́етсѧ.</p>
<p>ч҃а. Чꙋ̑вства вѣ́сть сло́во пѧ́ть и҆ ѡ҆бꙋчє́нїѧ: бдѣ́нїе, поꙋче́нїе, моли́твꙋ, воздержа́нїе, и҆ безмо́лвїе. Си̑мъ чꙋ̑вства своѧ̑ присовокꙋпи́вый: зрѣ́нїе ᲂу҆́бѡ, бдѣ́нїю: слꙋ́хъ же поꙋче́нїю: ѡ҆бонѧ́нїе мл҃твѣ: вкꙋ́съ, воздержа́нїю: и҆ ѡ҆сѧза́нїе спрѧгі́й безмо́лвїю, ско́рѡ ѡ҆чища́етъ ᲂу҆́мъ своеѧ̀ дꙋшѝ, и҆ ѡ҆тончи́въ си́ми є҆го̀, безстра́стна и҆ прозри́тельна є҆го̀ содѣ́ловаетъ.</p>
<p>ч҃в. Оу҆́мъ безстра́стенъ є҆́сть, своѧ̑ побѣди́вый стра̑сти, и҆ превы́ше печа́ли и҆ ра́дости бы́вый, и҆́же ни ѡ҆ печа́лехъ, ꙗ҆̀же ѿ нанесе́нїй, ᲂу҆ныва́етъ, ни ра́достїю ꙗ҆̀же ѿ благодꙋ́шїѧ, разлива́етсѧ: но во ско́рбехъ ᲂу҆́бѡ ра́дꙋющꙋюсѧ и҆мѣ́ѧ дꙋ́шꙋ, во благодꙋ́шїихъ же воздержа́ющꙋюсѧ, и҆ не внѣ̀ мѣ́ры дѣ́йствꙋющꙋю.</p>
<p>ч҃г. Мно́го на творѧ́щихъ въ видѣ́нїе предспѣ́ѧнїѧ неи́стовство бѣсѡ́въ: подсѣда́ютъ бо на тѣ́хъ но́щь и҆ де́нь. И҆ пребыва́ющими ᲂу҆́бѡ съ ни́ми, и҆скꙋшє́нїѧ лю̑та на нѧ̀ воздвиза́ютъ: собо́ю же то́поты творѧ́тъ въ страхова́нїе, и҆ на спѧ́щихъ си́хъ навѣ́тꙋютъ, ѻ҆тра́дѣ и҆́хъ зави́дѧще, и҆ разли́чнѡ ѡ҆печалѧ́ютъ и҆̀хъ, а҆́ще и҆ не мо́гꙋтъ ѡ҆би́дѣти прилѣпле́нныхъ сꙋ́щихъ бг҃ꙋ. И҆ а҆́ще не бы̀ а҆́гг҃лъ гдⷭ҇а вседержи́телѧ хранѧ́й и҆̀хъ бы́лъ, не бы́ша навѣ́та и҆́хъ и҆ сме́ртныхъ сѣ́тей ᲂу҆гонзнꙋ́ли.</p>
<p>ч҃д. Подвиза́ѧйсѧ въ дѣ́ѧтельнѣмъ любомꙋ́дрїи добродѣ́тели, внемлѝ и҆звѣ́стнѡ ѡ҆ навѣ́тѣхъ гꙋби́тельныхъ бѣсѡ́въ: є҆ли́кѡ бо восхождє́нїѧ предспѣ́ѧнїй въ высѡ́кїѧ добродѣ́тєли полага́еши, и҆ свѣ́тъ ᲂу҆множа́еттисѧ бж҃е́ственный въ моли́твахъ, и҆ ко ѿкрове́нїѧмъ грѧде́ши и҆ видѣ́нїѧмъ неизречє́ннымъ, дх҃омъ: толи́кѡ ѻ҆нѝ, восходѧ́ща тѧ̀ зрѧ́ще на не́бо, скреже́щꙋтъ зꙋбы̑, и҆ ѕло́бы своеѧ̀ многоплетє́нныѧ мрє́жи по мы́сленномꙋ воздꙋ́хꙋ тща́тельнѡ простира́ютъ. Не то́чїю бо по́хотнїи и҆ ꙗ҆́ростнїи и҆ плотолюби́вїи же и҆ ѕвѣ́рстїи на тѧ̀ дхнꙋ́тъ бѣ́си, но и҆ хꙋле́нїѧ за́вистїю го́рькою на тѧ̀ воста́нꙋтъ. И҆ къ си̑мъ ꙗ҆вле́ннѡ же и҆ неѧвле́ннѡ воздꙋ́шнїи и҆ нача̑ла и҆ вла̑сти летѧ́щїи, по мечта́нїю є҆ди́номꙋ въ ви́дахъ стра́нныхъ и҆ стра́шныхъ представлѧ́ющїисѧ, <anchor type="page" number="878"/> во ѡ҆ѕлобле́нїе твоѐ, є҆ли́кѡ мо́щно є҆́сть тѣ̑мъ, воздви́гнꙋтсѧ. Но во ᲂу҆́мномъ дѣ́ланїи моли́твы бо́дрымъ ѻ҆́комъ ᲂу҆ма̀ ᲂу҆пражнѧ́ѧсѧ, и҆ мы́слѧми є҆сте́ственнагѡ ᲂу҆мозрѣ́нїѧ въ творе́нїихъ бж҃їихъ поꙋча́ѧсѧ, не ᲂу҆бои́шисѧ ѿ стрѣлы̀ и҆́хъ летѧ́щїѧ во днѝ: ниже́ бо тѣлесѝ твоемꙋ̀ приближа́тисѧ возмо́гꙋтъ, ѿ сꙋ́щагѡ въ тебѣ̀ свѣ́та ꙗ҆́кѡ тьма̀ прогонѧ́еми, и҆ ѿ бж҃е́ственнагѡ ѻ҆гнѧ̀ пожига́еми.</p>
<p>ч҃є. Благода́ти бж҃е́ственнагѡ дх҃а боѧ́тсѧ ѕѣлѡ̀ лꙋка́вїи дꙋ́си, и҆ наипа́че є҆гда̀ бога́тнѣ на́йдетъ на ны̀ ѡ҆чища́ющихсѧ поꙋче́нїемъ и҆ чи́стою моли́твою: не дерза́юще бо прибли́житисѧ тѣлесѝ ѡ҆сїѧва́емыхъ ѿѻнꙋ́дꙋ, є҆ди́нѣми мечта́нїи и҆ стра́шными то́поты, и҆ безвѣ́стными гла̑сы ᲂу҆страша́ти и҆ смꙋща́ти покꙋша́ютсѧ, и҆ ѿ дѣ́лъ ѿводи́ти бдѣ́нїѧ и҆ моли́твы. Но и҆ спѧ́щымъ тѣ̑мъ на землѝ не щадѧ́тъ, и҆ зави́дѧще кратча́йшемꙋ трꙋдѡ́въ и҆́хъ поко́ю навѣ́тꙋютъ, и҆ торга́нїи нѣ́кїими взе́млютъ со́нъ ѿ вѣ́ждей и҆́хъ, притрꙋ́днѣйшїй си́хъ живо́тъ и҆ болѣ́зни и҆спо́лненъ твори́ти таковы́ми ᲂу҆мышлѧ́юще.</p>
<p>ч҃ѕ. Ѡ҆тѣлесѣва́тисѧ мнѧ́тсѧ то́нцѣ нѣ́какѡ дꙋ́си тьмы̀, ꙗ҆́коже сло́во ѿ и҆скꙋ́са мнѣ́ти дае́тъ. И҆лѝ сїѐ мечта́ющи чꙋ́вствꙋ подꙋкра́дꙋемꙋ, и҆лѝ въ сїѐ и҆ ѡ҆сꙋжде́нни бы́вше, ѿ дре́внѧгѡ ѿпаде́нїѧ. Но ѻ҆ба́че сосража́тисѧ съ подви́жною ᲂу҆стремлѧ́ютсѧ дꙋше́ю, клонѧ́щꙋсѧ тоѧ̀ ко снꙋ̀ ле́стномꙋ тѣ́лꙋ, є҆́же и҆ и҆скꙋше́нїе нѣ́кое мни́тмисѧ бы́ти дꙋшѝ, ны́нѣ быва́ющїѧ превы́шше смире́нїѧ тѣлесѐ, ꙗ҆́кѡ да ꙗ҆рови́дное тоѧ̀ и҆ мꙋ́жественное, ка́кѡ є҆́сть, на таковы́хъ пока́жетсѧ, претѧ́щымъ то́й стра́шными съ ꙗ҆́ростїю и҆ неи́стовствомъ мно́гимъ. И҆́миже въ раче́нїе ᲂу҆ѧ́звленна бж҃їе, и҆ ѡ҆бдержи́тельными добродѣ́тельми ѡ҆б̾ѧ́та дꙋша̀, не то́чїю пра́ведною ꙗ҆́ростїю сопротивлѧ́етсѧ, но и҆ бїе́тъ си́хъ, а҆́ще ко́е тѣ̑мъ є҆́сть чꙋ́вство, ꙗ҆́коже мни́тсѧ, неща́днѡ ѡ҆землени́вшымсѧ ѿпаде́нїемъ пе́рвагѡ и҆ бж҃е́ственнагѡ свѣ́та.</p>
<p>ч҃з. Пре́жде сраже́нїѧ и҆ побѣ́ды мно́жицею бѣ́сове чꙋ́вство дꙋшѝ смꙋща́ютъ, и҆ со́нъ ѿ вѣ́ждей восхища́ютъ. Но де́рзости и҆ мꙋ́жества ѿ дх҃а ст҃а́гѡ и҆спо́лненнаѧ дꙋша̀ небреже́тъ ᲂу҆́бѡ <anchor type="page" number="879"/> си́хъ нахожде́нїѧ и҆ го́рькагѡ неи́стовства: животворѧ́щымъ же то́чїю воѡбраже́нїемъ, и҆ призыва́нїемъ і҆и҃са и҆ бг҃а, и҆ мечта̑нїѧ и҆́хъ разрꙋша́етъ, и҆ си́хъ кꙋ́пнѡ бѣглецы̀ соверша́етъ.</p>
<p>ч҃и. А҆́ще коры̑сти плѣни́ти сꙋпоста́тныхъ дꙋхѡ́въ ѿ дѣ́ѧтельнагѡ и҆зше́лъ є҆сѝ любомꙋ́дрїѧ, зрѝ и҆ внемлѝ, ѻ҆рꙋ́жїи себѐ ѿвсю́дꙋ дꙋхо́вными воѡрꙋжи́въ. Вѣ́си бо, кі́ихъ сосꙋ́ды расхи́тити воз̾ꙋсе́рдствовалъ є҆сѝ. Сꙋпоста̑тъ ᲂу҆́бѡ, но мы́сленныхъ и҆ безпло́тныхъ, съ тѣ́ломъ є҆щѐ царе́ви дꙋхѡ́въ и҆ бг҃ꙋ во́инствꙋѧй. Вѣ́ждь бо, ꙗ҆́кѡ горча́е, не́жели пе́рвѣе вою́ютъ на тѧ̀, и҆ мно́зи на тѧ̀ прїи́дꙋтъ ко́зньми: до́ндеже и҆лѝ ᲂу҆таи́вшесѧ, внегда̀ коры́сти припогꙋблѧ́ти, съ си́ми тѧ̀ плѣ́нника восхи́тѧтъ и҆ мно́гїѧ го́рести дꙋ́шꙋ твою̀ и҆спо́лнѧтъ, и҆лѝ ѕлы̑мъ тѧ̀ и҆ болѣ́знєннымъ подве́ргнꙋтъ и҆скꙋше́нїѧмъ, во ѡ҆скорбле́нїе пло́ти твоеѧ̀ и҆ ѡ҆ѕлобле́нїе.</p>
<p>ч҃ѳ. Не мо́жетъ и҆сто́чникъ бла́гъ, во́ды мꙋ̑тны и҆ смра̑дны и҆сточа́ти, вещество́мъ мїрски́мъ смердѧ́щѧ: нижѐ се́рдце, внѣ̀ ца́рствїѧ сꙋ́ще небе́снагѡ, стрꙋи̑ жи́зни когда̀ бж҃е́ствєннаѧ и҆сточа́ти, благоꙋха́нїе мѵ́ра мы́сленна возсыла́ющыѧ. Є҆да́ ли бо, глаго́летъ, и҆сто́чникъ ѿ є҆ди́нагѡ ᲂу҆́стїѧ и҆сточа́етъ сла́дкое и҆ го́рькое<footnote lang="cu">І҆а́кѡв. гл. г҃, ст. а҃і.</footnote>; Є҆да̀ мо́жетъ кꙋпина̀ ма̑слины сотвори́ти, и҆лѝ же́лꙋди ма́слина; Та́кѡ нижѐ и҆сто́чникъ є҆ди́нъ се́рдца, лꙋка́въ и҆ бла́гъ вкꙋ́пѣ роди́ти ра́зꙋмъ. Но благі́й ᲂу҆́бѡ человѣ́къ ѿ блага́гѡ сокро́вища се́рдца своегѡ̀ и҆зно́ситъ блага̑ѧ: лꙋка́вый же ѿ лꙋка́вагѡ сокро́вища се́рдца своегѡ̀ и҆зно́ситъ лꙋка̑ва, по гдⷭ҇ню гла́сꙋ<footnote lang="cu">Матѳ. гл. в҃і, ст. л҃є.</footnote>.</p>
<p>р҃. Ꙗ҆́коже невозмо́жно є҆́сть без̾ є҆ле́а и҆ ѻ҆гнѧ̀ свѣти́льникꙋ горѣ́ти, и҆ свѣти́ти сꙋ́щымъ въ хра́минѣ: та́кѡ и҆ дꙋшѝ не возмо́жно є҆́сть без̾ бж҃е́ственна дх҃а и҆ ѻ҆гнѧ̀, бж҃е́ствєннаѧ ꙗ҆вле́ннѣе вѣща́ти, и҆ просвѣща́ти человѣ́ки: всѧ́къ бо да́ръ соверше́нъ свы́ше є҆́сть ѿ ѻ҆ц҃а̀ свѣ́тѡвъ, раздѣлѧ́емь всѧ́кой бг҃олюби́вой дꙋшѝ: въ не́мже нѣ́сть, по словесѝ, и҆змѣне́нїѧ и҆лѝ преложе́нїѧ сѣ́нь.</p>
<anchor type="page" number="880"/>
<p>Тогѡ́жде втора́ѧ є҆сте́ственныхъ глави́знъ со́тница, ѡ҆ ѡ҆чище́нїи ᲂу҆ма̀.</p>
<p>а҃. Нача́ло ᲂу҆́бѡ любвѐ бж҃їѧ, ви́димыхъ и҆ человѣ́ческихъ веще́й презрѣ́нїе, среда́ же, се́рдца и҆ ᲂу҆ма̀ ѡ҆чище́нїе, ѿ негѡ́же ᲂу҆́мное мы́слєнною ѻ҆́чїю ѿкрове́нїе и҆ позна́нїе сокрове́ннагѡ въ на́съ нбⷭ҇нагѡ црⷭ҇твїѧ: коне́цъ же, неꙋдержи́мо раче́нїе сꙋ́щихъ па́че є҆стества̀ бж҃їихъ дарѡ́въ, и҆ є҆сте́ственно жела́нїе, є҆́же съ бг҃омъ соедине́нїѧ є҆ѧ̀, (и҆) є҆́же въ не́мъ ᲂу҆покое́нїѧ.</p>
<p>в҃. И҆дѣ́же раче́нїе бж҃їе, и҆ мы́сленныхъ веще́й дѣ́ланїе, и҆ прича́стїе непристꙋ́пнагѡ свѣ́та: та́мѡ си́лъ дꙋше́вныхъ ми́ръ, и҆ ᲂу҆ма̀ ѡ҆чище́нїе, и҆ вселе́нїе ст҃ы́ѧ трⷪ҇цы. Любѧ́й бо мѧ̀, глаго́летъ, сло́во моѐ соблюде́тъ: и҆ ѻ҆ц҃ъ мо́й возлю́битъ є҆го̀, и҆ къ немꙋ̀ прїи́демъ, и҆ ѻ҆би́тель ᲂу҆ негѡ̀ сотвори́мъ<footnote lang="cu">І҆ѡа́н. гл. д҃і, ст. к҃г.</footnote> .</p>
<p>г҃. Трѝ вѣ́сть сло́во ᲂу҆строє́нїѧ житїѧ̀: пло́тско, дꙋше́вно, и҆ дꙋхо́вно. Ѿ си́хъ ко́еждо своѐ и҆́мать завѣща́нїе жи́зни, разлꙋче́нно къ себѣ̀, и҆ и҆нѣ̑мъ неподо́бно.</p>
<p>д҃. Плотско́е житїѧ̀ ᲂу҆строе́нїе, всѐ всѧ́чески ѡ҆ сласте́хъ и҆ наслажде́нїихъ настоѧ́щїѧ жи́зни ᲂу҆пражнѧ́етсѧ: ничто́же и҆лѝ ѿ дꙋше́внагѡ ᲂу҆строе́нїѧ, и҆лѝ ѿ дꙋхо́внагѡ въ себѣ̀ и҆мꙋ́що, и҆лѝ понѐ ѿню́дъ хотѧ́що притѧжа́ти. Дꙋше́вное же междопредѣ́льно нѣ́кое сꙋ́що ѕло́бы и҆ добродѣ́тели, къ прилѣжа́нїю тѣ́ла и҆ здра́вїю зри́тъ, и҆ къ похвалѣ̀ человѣ́честѣй, ра́внѣ и҆ трꙋды̀ ѿме́щꙋщо добродѣ́тели, и҆ дѣѧ́нїй бѣ́гающо пло́ти, не прилѣжа́що ѕло́бѣ и҆лѝ добродѣ́тели за ꙗ҆̀же въ ни́хъ сопроти́вныѧ <anchor type="page" number="881"/> вины̀: добродѣ́тели ᲂу҆́бѡ за жесто́кость сеѧ̀ вкꙋ́пѣ и҆ притрꙋ́дность: ѕло́бѣ же, за є҆́же не припогꙋби́ти человѣ́ческихъ похва́лъ. дꙋхо́вное же житїѧ̀ ᲂу҆строе́нїе, ѿ си́хъ ᲂу҆́бѡ нижѐ є҆ди́но и҆мѣ́ти и҆зволѧ́етъ, нижѐ въ си́це ѕлы́хъ ᲂу҆пражнѧ́тисѧ ѻ҆бои́хъ, но всѐ по всемꙋ̀ свобо́дно є҆́сть сегѡ̀ и҆ ѻ҆́нагѡ, крило́ма посре́бренѣма любвѐ и҆ безстра́стїѧ, прелетѣ́вши ѻ҆боѧ̀: ни дѣ́юще что̀ ѿ возбране́нныхъ, и҆ пра́здности ѿбѣга́ющи ѕлы́хъ.</p>
<p>є҃. И҆́же пло́тски живꙋ́щїи, и҆ мно́гѡ мꙋдрова́нїе пло́ти належа́щее въ себѣ̀ и҆мꙋ́щїи, пло́тни сꙋ́ще ѿню́дъ не мо́гꙋтъ ᲂу҆годи́ти бг҃ꙋ: те́мни бо сꙋ́ть мꙋдрова́нїи, и҆ лꙋче́й бж҃е́ственнагѡ свѣ́та ѿню́дъ всѧ́кѡ неприча́стни. Належа́щыѧ бо ѻ҆́блаки страсте́й, ꙗ҆́коже высѡ́ки стѣ́ны ѡ҆стѣнѧ́ющѧ и҆мꙋ́ще лꙋчѝ дꙋхѡ́вныѧ, непросвѣще́нни пребыва́ютъ. Слѣ́пы же чꙋ̑вствы сꙋ́ще свои́хъ дꙋ́шъ, не мо́гꙋтъ къ мы́слєннымъ добро́тамъ бж҃їимъ возни́кнꙋти, и҆ свѣ́тъ ᲂу҆ви́дѣти и҆́стинныѧ вои́стиннꙋ жи́зни, и҆ превы́ше бы́ти ви́димыхъ смире́нїѧ. Но ꙗ҆́коже ско́тни сотво́ршесѧ, и҆ чꙋ́вство бы́вше мі́ра, къ чꙋ́вствєннымъ и҆ человѣ́чєскимъ веще́мъ словесѐ прилага́ютъ досто́инство, и҆ по́двигъ ве́сь къ ви̑димымъ и҆ тлѣ̑емымъ и҆́мꙋтъ, дрꙋ́гъ со дрꙋ́гомъ за сїѧ̑ сварѧ́щесѧ. И҆ ѿ таковы́хъ ѻ҆вогда̀ и҆ дꙋ́шы своѧ̑ полага́юще, держа́щесѧ и҆мѣ́нїй, сла́вы и҆ сласте́й пло́ти, и҆ тщетꙋ̀ вели́кꙋ лише́нїе таковы́хъ вмѣнѧ́юще. Къ ни̑мже пра́веднѡ ꙗ҆́кѡ ѿ лица̀ бж҃їѧ проро́ческое ѻ҆́но глаго́летсѧ сло́во: Не и҆́мать дх҃ъ мо́й пребыва́ти въ человѣ́цѣхъ си́хъ, занѐ сꙋ́ть пло́ть<footnote lang="cu">Быт. гл. ѕ҃, ст. г҃.</footnote>.</p>
<p>ѕ҃. Дꙋше́внѣ живꙋ́щїи, и҆ сегѡ̀ ра́ди нарица́еми дꙋше́внїи полꙋча́стни нѣ́цыи, и҆ ꙗ҆́коже разсла́блени ᲂу҆десы̀ сꙋ́ть: ни потрꙋди́тисѧ когда̀ ѡ҆ добродѣ́тели, и҆ за́повѣди бж҃їей ᲂу҆се́рдствꙋюще, и҆ ᲂу҆кори́зненныхъ дѣѧ́нїй сла́вы человѣ́ческїѧ ра́ди ѿбѣга́юще. Самолю́бїемъ же, пита́телемъ па́гꙋбныхъ страсте́й ѡ҆держи́ми, всѧ́ко врачева́нїе здра́вїѧ ра́ди и҆ наслажде́нїѧ пло́ти ᲂу҆своѧ́ютъ, и҆ всѧ́кꙋ ско́рбь и҆ всѧ́кꙋ болѣ́знь и҆ всѧ́ко ѕлострада́нїе ѡ҆ добродѣ́тели <anchor type="page" number="882"/> ѿтрѧса́ютъ сꙋпоста́тное вы́ше подоба́ющагѡ грѣ́юще тѣ́ло. Си́це же житїѐ и҆ пребыва́нїе и҆мꙋ́ще, ѡ҆земленѧ́ютъ ᲂу҆́мъ страстьмѝ ѡ҆дебелѣ́вшъ, и҆ не прїе́млютъ мы́сленныхъ и҆ бж҃е́ственныхъ веще́й, и҆́миже дꙋша̀ ѿ вещества̀ восхища́етсѧ, и҆ всѧ̀ въ мы́сленныхъ внꙋ́трь пребыва́етъ небесѣ́хъ. Се́ же стра́ждꙋтъ ѿ веще́ственнагѡ є҆щѐ содержи́ми дꙋ́ха, ꙗ҆́кѡ своѧ̑ лю́бѧще дꙋ́шы, и҆ твори́ти во́ли своѧ̑ произволѧ́юще: тщи́ бо сꙋ́ще дх҃а ст҃а, неприча́стни сꙋ́ть и҆ дарова́нїй є҆гѡ̀. Тѣ́мже ни плода̀ бж҃е́ственна мо́щно є҆́сть ᲂу҆ви́дѣти въ ни́хъ, ни любвѐ ко бли́жнемꙋ, и҆лѝ ра́дости въ нищетѣ̀ и҆ ско́рбѣхъ, и҆лѝ ми́ра дꙋшѝ, и҆лѝ и҆звѣще́нїѧ вѣ́ры, и҆лѝ ѡ҆бдержи́тельна воздержа́нїѧ: но нижѐ ᲂу҆миле́нїѧ, и҆лѝ слезы̀, и҆лѝ смире́нїѧ и҆ милосе́рдїѧ, всѧ̑ же напыще́нїѧ го́рдости пѡ́лна. Тѣ́мже и҆ погрꙋзи́тисѧ во глꙋбины̑ дꙋ́ха ѿ себѐ си́лы скꙋ́дни сꙋ́ть: ниже́ бо є҆́сть въ ни́хъ наставлѧ́ѧй свѣ́тъ, и҆ ѿверза́ѧй ᲂу҆́мъ, во є҆́же разꙋмѣ́ти писа̑нїѧ. Но ᲂу҆̀бо нижѐ и҆нѣ̑мъ повѣ́дающымъ ᲂу҆слы́шати сїѧ̑ те́рпѧтъ: вои́стиннꙋ ᲂу҆̀бо и҆ ѡ҆ сицевы́хъ а҆пⷭ҇лъ и҆зречѐ: дꙋше́венъ же человѣ́къ не прїе́млетъ ꙗ҆̀же дꙋ́ха, ю҆ро́дство бо є҆мꙋ̀ є҆́сть<footnote lang="cu">а҃ Кор. гл. в҃, ст. д҃і.</footnote>. И҆ не вѣ́сть, ꙗ҆́кѡ зако́нъ дꙋхо́венъ є҆́сть, и҆ дꙋхо́внѣ востѧзꙋ́етсѧ<footnote lang="cu">Ри́мл. гл. з҃і, ст. д҃і.</footnote>.</p>
<p>з҃. Дꙋ́хомъ ходѧ́щїи, и҆ дꙋхо́внꙋю воспрїе́мшїи всегда̀ жи́знь, бг҃оꙋго́дни сꙋ́ть бг҃ови, томꙋ̀ ꙗ҆́кѡ назѡре́и привозложе́ни сꙋ́ще: при́снѡ бо трꙋда́ми своѧ̑ ѡ҆чища́ютъ дꙋ́шы, и҆ за́пѡвѣди гдⷭ҇ни соблюда́ютъ, и҆стощава́юще крѡ́ви своѧ̑ за любо́вь є҆гѡ̀: ѡ҆чища́ютъ пло́ть поще́ньми и҆ бдѣ́ньми: слеза́ми дебе́лость ѡ҆тончава́ютъ се́рдца, ѕлострада́ньми ᲂу҆мерщвлѧ́ютъ ᲂу҆́ды, моли́твою и҆ поꙋче́нїемъ ᲂу҆́мъ и҆сполнѧ́ютъ свѣ́та, и҆ свѣ́тла того̀ содѣ́ловаютъ, ѿверже́нїемъ во́лей, ѿлꙋча́ютъ своѧ̑ дꙋ́шы ѿ пристра́стїѧ тѣлесѐ, и҆ всѝ є҆ди́нагѡ дꙋ́ха быва́ютъ: Тѣ́мже и҆ дꙋхо́вни не то́чїю познава́ютсѧ, но и҆ нарица́ютсѧ ѿ всѣ́хъ пра́веднѣ. Сі́и къ безстра́стїю, и҆ любвѝ грѧдꙋ́ще, къ видѣ́нїю воскрилѧ́ютсѧ тва́ри, и҆ ра́зꙋмъ ѿѻнꙋ́дꙋ сꙋ́щи премꙋ́дростїю прїе́млютъ сокрове́нною въ <anchor type="page" number="883"/> бз҃ѣ, є҆ди́нѣмъ дае́мꙋю превы́шше бы́вшымъ смире́нїѧ тѣлесѐ. Тѣ́мже и҆ всѧ́ко чꙋ́вство мі́ра преше́дше, и҆ мы́слїю просвѣще́нною во є҆́же па́че чꙋ́вства прише́дше, и҆з̾ѧснѧ́ютъ сло́во. И҆ посредѣ̀ це́ркве бж҃їѧ и҆ собо́ра мно́га вѣ́рныхъ, словеса̀ бла̑га ѿ чи́ста се́рдца ѿрыга́ютъ, и҆ быва́ютъ человѣ́кѡмъ со́ль и҆ свѣ́тъ, ꙗ҆́коже и҆ гдⷭ҇ь къ ни̑мъ провѣщава́етъ: Вы̀ є҆стѐ свѣ́тъ мі́ра, и҆ со́ль землѝ<footnote lang="cu">Матѳ. гл. е҃. ст. г҃і и҆ д҃і.</footnote>.</p>
<p>и҃. Оу҆праздни́тесѧ и҆ разꙋмѣ́йте, ꙗ҆́кѡ а҆́зъ є҆́смь бг҃ъ<footnote lang="cu">Ѱал. м҃є, ст. а҃і.</footnote>: бж҃е́ственнагѡ сло́ва се́й є҆́сть гла́съ, и҆ дѣ́ѧтельнѣ хотѧ́щими познава́етсѧ. Поле́зно ᲂу҆̀бо є҆́сть є҆ди́ною ѿре́кшемꙋсѧ многосмꙋще́нныѧ житїѧ̀ (сегѡ̀) и҆ лю́тыѧ сꙋеты̀, внима́нїемъ мно́гимъ себѐ и҆ безмо́лвїемъ внѣ́шнихъ веще́й прилѣ́жнѡ посѣща́ти, и҆ бг҃а въ себѣ̀ и҆ска́ти, и҆ позна́ти внꙋ́трь на́съ сꙋ́щꙋ црⷭ҇твїю є҆гѡ̀. Є҆два́ бо та́кѡ творѧ̀ кто̀, мно́гими прохожде́ньми вре́мене, ѡ҆́бразы ѕло́бы и҆згла́дити ѿ дꙋшѝ возмо́глъ бы и҆ дре́внюю добро́тꙋ да́вшемꙋ чи́стѣ сохрани́ти.</p>
<p>ѳ҃. Предсохране́нъ бы́въ ꙗ҆́дъ въ на́съ ѕло́бы, мно́гъ сꙋ́щь, мно́га и҆ ѻ҆гнѧ̀ вои́стиннꙋ чисти́тельнагѡ слеза́ми тре́бꙋетъ покаѧ́нїѧ, и҆ во́льныхъ подви́жничества трꙋдѡ́въ: поне́же и҆лѝ во́льными трꙋды̑ ѡ҆чища́емсѧ ѿ скве́рнъ грѣха̀, и҆лѝ нево́льными поноше́ньми (лю́тыхъ). Вѡ́льнымъ бо предварѧ́ющымъ, не ᲂу҆срѣта́ютъ невѡ́льнаѧ: ѻ҆́нѣмъ же не дѣ́йствꙋющымъ ѡ҆чище́нїѧ внꙋ́треннїѧ стклѧ́ницы и҆ блю́да, сїѧ̑ ѕѣ́льнѣе дѣ́йствꙋютъ на́ше къ дре́внемꙋ воз̾ꙋстрое́нїе. Та́кѡ хитрецꙋ̀ ᲂу҆чини́вшꙋ<footnote lang="cu">И҆са́їи гл. є҃, ст. к҃а.</footnote>.</p>
<p>і҃. И҆гра́ютъ благоче́стїемъ, и҆ и҆гра́еми сꙋ́ть ѿ веще́й, и҆̀же не по сло́вꙋ своѐ сотво́ршїи ѿрече́нїе, нижѐ ᲂу҆чи́телѧ и҆мѣ́ти и҆ наста́вника восхотѣ́вшїи ѿ нача́тѡкъ, но своемꙋ̀ ра́зꙋмꙋ послѣ́довавшїи, и҆ ꙗ҆́вльшїисѧ пред̾ собо́ю разꙋ́мни.</p>
<p>а҃і. Нижѐ тѣле́сныхъ недꙋ́гѡвъ недꙋготворѧ́щыѧ вины̑ мо́жетъ кто̀ и҆звѣ́стнѡ вѣ́дѣти и҆ цѣлє́нїѧ и҆́хъ без̾ и҆скꙋ́са многовраче́бнагѡ хꙋдо́жества, нижѐ дꙋше́вныхъ без̾ мно́гагѡ ѡ҆ си́хъ ѡ҆бꙋче́нїѧ. Поне́же ꙗ҆́коже погрѣ́шно мни́тсѧ и҆́мъ и҆ ма́лѣми ѕѣлѡ̀ <anchor type="page" number="884"/> ᲂу҆доборазꙋмѣва́емо тѣле́сныхъ недꙋ́гѡвъ разпозна́нїе, въ не́мже враче́й ᲂу҆пражнѧ́етсѧ хꙋдо́жество, та́кѡ погрѣши́тельнѣе, и҆ мно́гѡ па́че не́жели ѻ҆́но, є҆́же є҆́сть дꙋше́вныхъ. Є҆ли́кѡ бо дꙋша̀ ѿ тѣ́ла є҆́сть лꙋ́чша, толи́кѡ бо́льши ѻ҆́ныѧ и҆ неꙋдобопобѣжда́еми стра̑сти, не́жели ви́димагѡ всѣ́ми чꙋ́вственнѣ сегѡ̀ тѣ́ла.</p>
<p>в҃і. Є҆стество́мъ съ человѣ́ки пе́рвѣйшыѧ и҆ нача́льствꙋющыѧ про́чїими добродѣ́тєли созда́шасѧ, ѿ ни́хже ꙗ҆́кѡ ѿ четы́рехъ нача̑лъ рѣ́ки и҆ны́хъ всѣ́хъ добродѣ́телей наполнѧ́ютсѧ во́дъ, и҆ напаѧ́ютъ гра́дъ бж҃їй, и҆́же є҆́сть ѡ҆чища́емое се́рдце и҆ ᲂу҆тѣша́емое слеза́ми. Сїѧ̑ соблю́дшїй незы́блємы ѿ дꙋхѡ́въ лꙋка́вствїѧ, и҆лѝ вкꙋ́пѣ па́дшыѧ трꙋды̀ мно́гими покаѧ́нїѧ воздви́гнꙋвый, до́мъ себѐ ца́рскъ и҆ пала́тꙋ воздви́же, въ не́йже ѻ҆би́тель твори́тъ цр҃ь всегѡ̀, и҆ высѡ́кїѧ да́ры своѧ̑ си́це себѣ̀ ᲂу҆гото́вавшымъ и҆з̾ѻби́льнѡ раздѣлѧ́етъ и҆ дае́тъ.</p>
<p>г҃і. Кра́тко є҆́сть сїѐ житїѐ, до́лгъ бꙋ́дꙋщїй вѣ́къ, и҆ ма́ло разстоѧ́нїе настоѧ́щїѧ жи́зни. Человѣ́къ же ве́лїе и҆ ма́лое сїѐ живо́тно, є҆мꙋ́же тѣ́сно настоѧ́щее даде́сѧ вре́мѧ, не́мощенъ є҆́сть. И҆ ѻ҆́но ᲂу҆́бѡ є҆́сть тѣ́сно: се́й же не́мощенъ, предлежа́щїй же по́двигъ въ возме́здїе трꙋдѡ́въ вели́къ є҆́сть, безчи́слєнны и҆мѣ́ѧ ѻ҆стны̀, и҆ въ кротча́йшꙋ бѣ́дствꙋѧ жи́знь.</p>
<p>д҃і. Не хо́щетъ тщали́выхъ дѣ́ланїе бг҃ъ не и҆скꙋше́нно бы́ти, но и҆ ѕѣлѡ̀ и҆скꙋше́но. Сегѡ̀ ра́ди ᲂу҆́бѡ ѻ҆́гнь на тѣ́хъ напꙋща́етъ и҆скꙋше́нїй, и҆ благода́ть сокрыва́етъ вма́лѣ дае́мꙋю тѣ̑мъ свы́ше, и҆ по́мыслѡвъ тишинѣ̀ ѿ дꙋхѡ́въ лꙋка́вствїѧ возволнова́тисѧ на вре́мѧ попꙋща́етъ, да ви́дитъ ᲂу҆клоне́нїе дꙋшѝ, комꙋ̀ мно́жайшее да́рꙋетъ. Самомꙋ́ ли творцꙋ̀ и҆ благодѣ́телю своемꙋ̀, и҆лѝ чꙋ́вствꙋ мі́ра и҆ гла́дности сла́сти; И҆ та́кѡ, и҆лѝ благода́ть ᲂу҆сꙋгꙋблѧ́етъ тѣ́мъ, предспѣ́ющꙋ въ любо́вь є҆гѡ̀: и҆лѝ ᲂу҆ѧзвлѧ́етъ си́хъ и҆скꙋше́нїи и҆ скорбмѝ прилѣжа́щихъ веще́мъ, до́ндеже не́нависть прїи́мꙋтъ ви́димыхъ нестоѧ́тельнагѡ ѡ҆бноше́нїѧ, и҆ го́ресть сꙋ́щихъ ѿѻнꙋ́дꙋ сласте́й слеза́ми пото́пѧтъ.</p>
<p>є҃і. Ми́рꙋ по́мыслѡвъ ѿ дꙋхѡ́въ лꙋка́вствїѧ смꙋти́вшꙋсѧ а҆́бїе и҆ разжжє́нныѧ стрѣ́лы по́хоти на бы́стрѡ текꙋ́щаго къ <anchor type="page" number="885"/> высота́мъ ᲂу҆ма̀, ѿ лови́телей и҆ плотолю́бныхъ бѣсѡ́въ и҆спꙋща́ютсѧ ча́стѡ. Оу҆́мъ же ѿ є҆́же къ гѡ́рнимъ движе́нїѧ ѿсѣ́ксѧ, въ нелѣ̑потна движє́нїѧ и҆ смѣ́шєна впада́етъ: и҆ та́кѡ безчи́ннѣ пло́ть воста́нїе твори́ти на дꙋ́хъ начина́етъ, скокта́ньми ᲂу҆́мъ и҆ разже́ньми низвлекꙋ́щи, и҆ въ ро́вѣ сла́сти погребстѝ є҆го̀ жела́ющи. И҆ а҆́ще не бы̀ саваѡ́ѳъ прекрати́лъ дни̑ ѻ҆́ны, и҆ си́лꙋ терпѣ́нїѧ свои̑мъ дарова́лъ рабѡ́мъ, не бы̀ спасла́сѧ всѧ́ка пло́ть, ѿ го́ршагѡ ᲂу҆де́ржана бы́вши.</p>
<p>ѕ҃і. Бѣ́съ блꙋда̀ многоискꙋ́сенъ и҆ многоко́зненъ сы́й, ѻ҆́вѣмъ ᲂу҆́бѡ паде́нїе и҆ ро́въ тимѣ́нїѧ быва́етъ: ѻ҆́вѣмъ же ра́на и҆ же́злъ пра́веденъ: ѻ҆́вѣмъ же и҆скꙋше́нїе и҆ дꙋшѝ томле́нїе. Ѿ си́хъ ѻ҆́во ᲂу҆́бѡ, ѡ҆ вводи́мыхъ, є҆щѐ ꙗ҆ре́мъ влекꙋ́щихъ подви́жничества сла́бѣ и҆ лѣни́вѣ, зри́тсѧ: ѻ҆́во же, ѡ҆ и҆мꙋ́щихъ средꙋ̀ предспѣ́ѧнїѧ въ добродѣ́тель, и҆ коснѣ́е къ не́й простира́ющихсѧ. Ѻ҆́во же, ѿ и҆̀же къ видѣ́нїю ᲂу҆жѐ крило̀ протѧ́гшихъ ᲂу҆ма̀, и҆ ны́нѣ до́брѣ дости́гшихъ къ соверше́ннѣйшемꙋ безстра́стїю. Комꙋ́ждо къ полє́знымъ ꙗ҆́вѣ ꙗ҆́кѡ стро́имꙋ свы́ше.</p>
<p>з҃і. Паде́нїе и҆ ро́въ тимѣ́нїѧ во всѧ́цѣмъ небреже́нїи и҆́ноческое соверша́ющымъ житїѐ, блꙋ́дный быва́етъ бѣ́съ: ᲂу҆́ды си́хъ блꙋда̀ пла́менемъ и҆ по́хотїю распалѧ́ѧ, и҆ разли̑чны кѡ́зни подаѧ̀ и҆̀мъ, во є҆́же твори́ти по́хоть пло́ти и҆ без̾ сочета́нїѧ и҆ны́ѧ пло́ти, ѡ҆ ни́хже сра́мно є҆́сть и҆ глаго́лати. Сі́и и҆ пло́ть, по ре́кшемꙋ, сквернѧ́тъ, и҆ плоды̀ снѣда́ютъ сла́ныѧ сла́сти, и҆ мра́ка на зра́цѣхъ и҆сполнѧ́ютсѧ, и҆ лꙋ́чшихъ пра́веднѡ лиша́ютсѧ. И҆́мже цѣльба̀ хотѧ́щымъ бꙋ́детъ, покаѧ́нїѧ теплота̀, и҆ ᲂу҆миле́нїе ѿ сегѡ̀ сле́зное, є҆́же и҆ ᲂу҆клоне́нїе ѿ ѕла̀ твори́тъ, и҆ дꙋ́шꙋ ѡ҆чища́етъ ѿ скве́рнъ, и҆ наслѣ́дницꙋ тꙋ̀ ми́лости бж҃їѧ содѣ́ловаетъ. Є҆́же пра́веднѣ и҆ премꙋ́дрый гада́тельствꙋѧ соломѡ́нъ, цѣле́нїе речѐ, ᲂу҆толѧ́етъ грѣхѝ вели́ки<footnote lang="cu">Є҆кклес. гл. і҃, ст. д҃.</footnote>.</p>
<p>и҃і. Би́чь и҆ же́злъ быва́етъ пра́веднѡ се́й дꙋ́хъ въ пе́рвомъ безстра́стїи соверша́ємымъ чрез̾ дѣ́ѧтельное любомꙋ́дрїе, и҆ творѧ́щымъ <anchor type="page" number="886"/> ны́нѣ предспѣ̑ѧнїѧ въ прє́днѧѧ и҆ совершє́ннаѧ: внегда́ бо крѣ́пости держи́магѡ подви́жничества ᲂу҆ны́нїемъ посла́бѧтъ, и҆ къ неѡхрани́мꙋ видѣ́нїѧ мїрска́гѡ чꙋ́вства ма́лѡ ᲂу҆кло́нѧтсѧ, и҆ человѣ́ческихъ веще́й въ жела́нїи бꙋ́дꙋтъ: тогда̀ и҆ ᲂу҆ранѧ́ѧй се́й на тѧ̀ напꙋща́етсѧ ѿ кра́йнїѧ бж҃їѧ къ ни̑мъ бла́гости, и҆ би́ти слове́сно сїѐ начина́етъ, по́мыслы по́хоти плотскі́ѧ, ꙗ҆́кѡ да не терпѧ́ще, въ своѐ стра́жбище па́ки востекꙋ́тъ тща́тельнѣ крѣ́пкагѡ дѣ́ланїѧ и҆ внима́нїѧ, и҆ ᲂу҆се́рднѣе спаса́ющихъ и҆́хъ дѣ́лъ приболѣ́знѣйшимъ пребыва́нїемъ и҆́мꙋтсѧ. Не хо́щетъ бо бг҃ъ благолю́бецъ сы́й въ сїѐ дости́гшей дꙋшѝ всѧ́чески къ чꙋ́вствꙋ мі́ра возвраща́тисѧ, но и҆тѝ въ прє́днѧѧ при́снѡ, и҆ соверше́ннѣйшихъ дѣ́лъ рачи́тельнѣ каса́тисѧ, да не ра́на ѕло́бы прибли́житсѧ сеѧ̀ тѣлесѝ.</p>
<p>ѳ҃і. И҆скꙋше́нїе и҆ ѻ҆сте́нъ и҆ томле́нїе по смотре́нїю ѻ҆́нѣмъ се́й дꙋ́хъ быва́етъ, и҆́мже пе́рвое ко второ́мꙋ безстра́стїю дости́же: да си́мъ стꙋжа́еми є҆сте́ственнꙋю помина́ютъ не́мощь, и҆ не премно́жествомъ быва́ющихъ ѿ видѣ́нїѧ ѿкрове́нїй, по словесѝ, превозно́сѧтсѧ. Но противовою́ющїй зако́нъ зако́нꙋ ви́дѧще ᲂу҆ма̀ своегѡ̀, и҆ то́нкꙋю ѿтрѧса́ютъ па́мѧть грѣха̀: стра́хомъ є҆́же не прїѧ́ти чꙋ́вства внꙋ́трь ражда́ющагѡсѧ вре́да ѿ па́мѧти є҆гѡ̀ и҆ ѿ высоты̀ видѣ́нїѧ не ѡ҆сла́бѧтъ зри́тельное ᲂу҆ма̀ своегѡ̀.</p>
<p>к҃. Є҆ди́ни то́нкїѧ па́мѧти грѣха̀ ᲂу҆́мъ сво́й без̾ стꙋже́нїѧ соблюстѝ возмого́ша, є҆ли́цы животворѧ́щꙋю гдⷭ҇ню ме́ртвость во ᲂу҆десѣ́хъ свои́хъ и҆ разꙋмѣ́нїихъ свы́ше прїѧ́ти дꙋ́хомъ сподо́бишасѧ. И҆ пло́ть ᲂу҆́бѡ ме́ртвꙋ грѣхꙋ̀ ѡ҆бно́сѧтъ, дꙋ́хъ же жи́знїю пра́вды ра́ди ꙗ҆́же ѡ҆ хрⷭ҇тѣ̀ і҆и҃сѣ ѡ҆богати́ша. И҆ є҆ли́цѣмъ ᲂу҆́мъ даде́сѧ хрⷭ҇то́въ сло́вомъ премꙋ́дрости, си̑мъ и҆ нестꙋжа́емаѧ животворѧ́щаѧ ме́ртвость въ ра́зꙋмѣ ѡ҆брѣ́тесѧ бж҃їи.</p>
<p>к҃а. На ѡ҆чища́ємыѧ ны́нѣ дꙋ́шы ѡ҆бы́че нѣ́какѡ дꙋ́хъ по́хоти и҆ ꙗ҆́рости находи́ти. Кі́имъ ѡ҆́бразомъ; да плоды̀ и҆стрѧсе́тъ дх҃а ст҃а́гѡ тѧготѣ́юща въ ни́хъ. А҆ занѐ и҆ ра́дость свобо́ды, разлїѧ́нїе нѣ́кое дѣ́лаетъ въ таковы́хъ дꙋша́хъ, всѧ̑ на по́льзꙋ ᲂу҆строѧ́ющаѧ премꙋ́дрость, къ себѣ̀ при́снѡ хотѧ́щи свои́ми <anchor type="page" number="887"/> дарова́нїи влещѝ и҆́хъ мы́сль, и҆ пребыва́ти тѣ̑мъ въ смиренномꙋ́дрїи непоколеби̑мымъ, да не мно́гою свобо́дою и҆ бога́тствомъ дарова́нїй на и҆нѣ́хъ вознесꙋ́тсѧ, и҆лѝ и҆ возмни́тсѧ свое́ю си́лою и҆ ра́зꙋмомъ, вели́кꙋю стѧжа́ти сїю̀ пала́тꙋ ми́ра, дае́тъ си̑мъ мѣ́сто дꙋховѡ́мъ напада́ти на нѧ̀ въ сопрѧ́танїи є҆ѧ̀: да стра́хомъ ᲂу҆ѧзвлѧ́еми паде́нїѧ, въ свое́мъ стоѧ́тъ хране́нїи блаже́ннагѡ смиренномꙋ́дрїѧ, и҆ да ᲂу҆разꙋмѣ́вше, ꙗ҆́кѡ пло́ти и҆ кро́ви привѧ́зани сꙋ́ть, взы́щꙋтъ є҆сте́ственнѣ своегѡ̀ стра́жбища, въ не́мже безврє́дны мо́гꙋтъ сохрани́тисѧ си́лою дꙋ́ха.</p>
<p>к҃в. Ко ѡ҆блада́ющемꙋ страсте́й недꙋ́гꙋ, и҆ внꙋ́трь лежа́щемꙋ въ на́съ согни́тїю грѣха̀, (и҆) и҆скꙋше́нїй нанесе́нїе быва́етъ, и҆ ча́ша пелы́нѧ сꙋде́бъ бж҃їихъ, и҆лѝ лютѣ́е растворѧ́етсѧ на́мъ, и҆лѝ милосе́рднѣе. Занѐ а҆́ще ᲂу҆́бѡ и҆сцѣ́льно нѣ́кое бꙋ́детъ, и҆ ᲂу҆дововрачꙋ́емо внꙋ́трь лежа́щее въ на́съ вещество̀ грѣха̀, ѿ пѡ́мыслъ си́рѣчь сластолюби́выхъ, и҆лѝ жизнолюби́выхъ, растворе́нна милосе́рдїемъ ча́ша и҆скꙋше́нїй ѿ врача̀ дꙋ́шъ на́шихъ дае́тсѧ, ꙗ҆́кѡ въ человѣ́ческихъ и҆стѧзꙋ́емыхъ недꙋ́зѣхъ, и҆ є҆щѐ человѣ́чєскаѧ стра́ждꙋщымъ. А҆́ще ли же неꙋдобоисцѣ́льно нѣ́кое бꙋ́детъ и҆ лежа́щее во глꙋбинѣ̀, и҆ є҆́же къ сме́рти содѣ́ловаетъ согни́тїе ѿ пѡ́мыслъ киче́нїѧ и҆ го́рдости послѣ́днїѧ, нерастворе́на въ лю́тости ꙗ҆́рости дае́тсѧ: да ѻ҆гне́мъ ча́стыхъ вкꙋ́пѣ и҆скꙋше́нїе и҆ста́ѧвъ и҆ и҆стончи́всѧ недꙋ́гъ, смире́нїемъ ѿи́детъ ѿ дꙋ́шъ на́шихъ, и҆ сла̑ныѧ по́мыслы слеза́ми пото́пимъ, и҆ чи́сти ꙗ҆ви́мсѧ во свѣ́тѣ смире́нїѧ врачꙋ̀ дꙋ́шъ на́шихъ</p>
<p>к҃г. Нѣ́сть мо́щно и҆на́кѡ подвиза́ющымсѧ и҆збѣ́гнꙋти ча́стости и҆скꙋше́нїй, а҆́ще не́мощи своеѧ̀ не позна́ютъ, и҆ стра́нныхъ всѧ́кїѧ пра́вды себѐ не вмѣнѧ́тъ, и҆ всѧ́кагѡ ᲂу҆тѣше́нїѧ досто́йныхъ, всѧ́кїѧ че́сти, всѧ́кагѡ поко́ѧ: намѣ́ренїе бо є҆́сть бг҃ꙋ врачꙋ̀ дꙋ́шъ на́шихъ, при́снѡ смирє́ннымъ на́мъ бы́ти и҆ сокрꙋшє́ннымъ, стра̑ннымъ ѿ всѧ́кагѡ человѣ́ка, и҆ подража́телємъ тогѡ̀ страда́нїй: кро́токъ бо бѣ̀ и҆ смире́нъ се́рдцемъ, и҆ кро́тостїю и҆ смире́нїемъ се́рдца хо́щетъ на́съ тещѝ тече́нїемъ за́повѣдей.</p>
<anchor type="page" number="888"/>
<p>к҃д. Смире́нїе не сотре́нїемъ вы́и, и҆лѝ брꙋ́дными власы̑, и҆лѝ ри́зою пренебреже́нною и҆ жесточа́йшею и҆ хꙋдо́ю и҆справлѧ́етсѧ, и҆̀мже мно́зїи ѡ҆бдержи́тельность добродѣ́тели приписꙋ́ютъ: но сокрꙋше́ннымъ се́рдцемъ и҆ дꙋ́хомъ смире́нїѧ, по даві́дꙋ ре́кшемꙋ: Дꙋ́хъ сокрꙋше́нъ, се́рдце сокрꙋше́нно и҆ смире́нно бг҃ъ не ᲂу҆ничижи́тъ<footnote lang="cu">Ѱал. н҃, ст. ѳ҃і.</footnote>.</p>
<p>к҃є. И҆́но смиреносло́вїе, и҆ и҆́но смире́нїе, и҆́но смиреномꙋ́дрїе: занѐ смиреносло́вїе ᲂу҆́бѡ и҆ смире́нїе, всѧ́цѣмъ ѕлострада́нїемъ и҆ внѣ́шними трꙋды̑ добродѣ́тели и҆справлѧ́ютсѧ подвиза́ющимисѧ, ѡ҆ є҆ди́номъ тѣле́сномъ дѣ́ланїи и҆ ѡ҆бꙋче́нїи собира́емо и҆мꙋ́ще. Тѣ́мже не сꙋ́щей дꙋшѝ мно́гажды во ᲂу҆строе́нїи, и҆скꙋше́нїю ᲂу҆срѣ́тшꙋ, смꙋща́етсѧ. Смиренномꙋ́дрїе же, бж҃е́ственна нѣ́каѧ ве́щь сꙋ́щи и҆ высока̀, ѿ є҆ди́нагѡ прибыва́етъ средꙋ̀ преше́дшымъ. Оу҆тѣ́шителева прише́ствїѧ: и҆ предше́ствовавшымъ, си́рѣчь, всѧ́цѣмъ смире́нїемъ, пꙋ́ть жесточа́йшїй добродѣ́тели.</p>
<p>к҃ѕ. Смиреномꙋ́дрїе во глꙋбины̑ дꙋшѝ вше́дшо, и҆ ꙗ҆́кѡ ка́мень тѧ́жекъ напа́дшо на ню̀, толи́кѡ сїю̀ и҆згнѣта́етъ и҆ и҆стиснѧ́етъ си́лою, ꙗ҆́коже и҆стощи́тисѧ все́й тоѧ̀ крѣ́пости, неꙋдержи́мымъ стремле́нїемъ сле́зъ, и҆ скве́рны всѧ́кїѧ помыслѡ́въ ѡ҆чи́ститисѧ ᲂу҆мꙋ̀, и҆ во видѣ́нїи бы́ти, по и҆са́їи проро́цѣ бж҃їи. И҆ та́кѡ рещѝ дѣ́йствꙋемꙋ и҆ томꙋ̀: ѽ ѻ҆каѧ́нный а҆́зъ, ꙗ҆́кѡ ᲂу҆мили́хсѧ ꙗ҆́кѡ человѣ́къ сы́й, и҆ нечи́сты ᲂу҆стнѣ̀ и҆мы́й, посредѣ̀ люде́й нечи̑стыѧ ᲂу҆стнѣ̀ и҆мꙋ́щихъ а҆́зъ живꙋ̀, и҆ цр҃ѧ̀ гдⷭ҇а саваѡ́ѳа ви́дѣхъ ѻ҆чи́ма мои́ма<footnote lang="cu">И҆са́їи гл. ѕ҃, ст. є҃.</footnote>.</p>
<p>к҃з. Є҆гда̀ во глꙋбинꙋ̀ смиреносло́вїе тебѣ̀ привни́детъ, тогда̀ высокорѣ́чїе ѿи́детъ ѿ тебѐ. Є҆гда́ же во глꙋбинꙋ̀ смире́нїе вкорени́тсѧ се́рдца твоегѡ̀, тогда̀ и҆ пове́рхнее и҆лѝ (и҆) во глꙋбинꙋ̀ смиреносло́вїе ѿрази́ттисѧ. Внегда́ же свы́ше смиреномꙋ́дрїемъ ѡ҆богатѣ́еши, тогда̀ и҆ са́мо то̀ внѣ́шнее смире́нїе, и҆ ѧ҆зы́ка смиреносло́вїе соверше́ннѣ тебѣ̀ ᲂу҆праздни́тсѧ, по глаго́лющемꙋ та́кѡ па́ѵлꙋ: Є҆гда́ же прїи́детъ соверше́нное, є҆́же ѿ ча́сти ᲂу҆праздни́тсѧ<footnote lang="cu">а҃ Кор. гл. г҃і, ст. і҃.</footnote>.</p>
<anchor type="page" number="889"/>
<p>к҃и. Є҆ли́кѡ ѿстоѧ́тъ восто́цы ѿ за́падъ, толи́кѡ ѿстои́тъ и҆́стинное смиреносло́вїе ѿ и҆́стиннагѡ смире́нїѧ. Є҆ли́кѡ же бо́льше землѝ нб҃о, и҆ дꙋша̀ тѣ́ла, толи́кѡ дх҃омъ ст҃ы́мъ дае́мое соверше́ннымъ смиреномꙋ́дрїе, и҆ соверше́ннѣйше и҆ бо́льше є҆́сть и҆́стиннагѡ смире́нїѧ.</p>
<p>к҃ѳ. Нижѐ смирє́ннаѧ вѣща́ющаго ѡ҆́бразомъ и҆ ѡ҆дѣѧ́нїемъ смире́нїѧ, смире́на бы́ти се́рдцемъ ᲂу҆до́бь да вознепщꙋ́еши. Нижѐ того̀, и҆́же высѡ́каѧ и҆ возвы́шєннаѧ, киче́нїѧ и҆ го́рдости полна̀, кромѣ̀ є҆́же ѡ҆ си́хъ и҆стѧза́нїѧ: ѿ плѡ́дъ же и҆́хъ позна́еши и҆̀хъ.</p>
<p>л҃. Пло́дъ дх҃а ст҃а́гѡ є҆́сть любы̀, ра́дость, ми́ръ, милосе́рдїе, долготерпѣ́нїе, бла́гость, вѣ́ра, кро́тость, воздержа́нїе. Сопроти́внагѡ же дꙋ́ха пло́дъ є҆́сть не́нависть, печа́ль мїрска́ѧ, неꙋстрое́нїе дꙋше́вно, смꙋще́нїе се́рдца, лꙋка́вство, любопы́тно мꙋдрова́нїе, пренемога́нїе, гнѣ́въ, невѣ́рїе, за́висть, ѡ҆б̾ѧде́нїе, пїѧ́нство, досажде́нїе, ѡ҆сꙋжде́нїе, по́хоть ѻ҆че́съ, киче́нїе и҆ горды́нѧ дꙋшѝ. Ѿ таковы́хъ ᲂу҆̀бо плодѡ́въ дре́во да бꙋ́детъ тѝ познава́емо, и҆ си́це всѧ́кѡ вѣ́дый бꙋ́деши, ко́егѡ дꙋ́ха є҆́сть бесѣ́дꙋѧй съ тобо́ю. И҆́маши бо зна́мєнїѧ си́хъ и҆ ѿ гдⷭ҇нѧ гла́са ꙗ҆́вственнѣе: благі́й, глаго́летъ, человѣ́къ, ѿ блага́гѡ сокро́вища се́рдца своегѡ̀ и҆зно́ситъ блага̑ѧ: лꙋка́вый же ѿ лꙋка́вагѡ сокро́вища се́рдца своегѡ̀ и҆зно́ситъ лꙋка̑ваѧ<footnote lang="cu">Матѳ. гл. в҃і, ст. л҃є.</footnote>: поне́же по дре́вꙋ и҆ пло́дъ є҆гѡ̀.</p>
<p>л҃а. Въ ни́хже ᲂу҆́бѡ сꙋ́ть и҆ ᲂу҆сма́триваютсѧ, ꙗ҆̀же ст҃а́гѡ дх҃а, въ тѣ́хъ є҆́сть и҆ вселе́нїе бж҃їе. Ѿ си́хъ и҆ немꙋ́тный и҆сто́чникъ сло́ва съ премꙋ́дростїю и҆ ра́зꙋмомъ: а҆́ще смиреносло́вѧще слы́шими сꙋ́ть, а҆́ще высѡ́ка глаго́люще. А҆ въ ни́хже не ᲂу҆сма́триваютсѧ плоды̀ и҆ дарова̑нїѧ сегѡ̀, но ꙗ҆̀же сꙋ́ть сопроти́внагѡ дꙋ́ха, въ тѣ́хъ тьма̀ є҆́сть невѣ́дѣнїѧ бг҃а, и҆ собра́нїе страсте́й, и҆ вселе́нїе сꙋпоста́тныхъ дꙋхѡ́въ. И҆лѝ смирє́нна вѣща́юще и҆ носѧ́ще зрѧ́тсѧ, и҆лѝ высѡ́ка со ᲂу҆краше́нїемъ разли́чнымъ и҆ ви́димою че́стностїю.</p>
<anchor type="page" number="890"/>
<p>л҃в. Не ли́цы и҆лѝ ѡ҆́бразы и҆лѝ словесы̑ начертава́етсѧ и҆́стина, нижѐ въ си́хъ бг҃ъ почива́етъ, но въ сердца́хъ сокрꙋше́нныхъ и҆ дꙋ́сѣхъ смире́нїѧ, и҆ дꙋша́хъ просвѣще́нныхъ ра́зꙋмомъ бж҃їимъ. Ѻ҆вогда́ бо повинꙋ́ющасѧ кого̀ словесы̀ ви́димъ внѣ̀, и҆ смире́нный по всемꙋ̀ ᲂу҆потреблѧ́юща глаго́лъ, похвалꙋ̀ ᲂу҆ловлѧ́юща человѣ́ческꙋю: внꙋ́трь же мнѣ́нїѧ по́лна сꙋ́ща ле́сти и҆ за́висти, и҆ къ бли́жнемꙋ ѕлопомнѣ́нїѧ. И҆ ѻ҆вогда̀ пра́вды ра́ди ра́тꙋющасѧ проти́вꙋ кого̀ словесы̀ высо́кими премꙋ́дрости ви́димъ внѣ̀, и҆ проти́вꙋ лжѝ, и҆лѝ престꙋпле́нїю бж҃е́ственныхъ зако́нѡвъ стоѧ́ща, и҆ къ є҆ди́ной зрѧ́ща си́рѣчь и҆́стинѣ, и҆ внꙋ́трь всѧ́кагѡ (и҆спо́лнь) сꙋ́ща мѣрномꙋ́дрїѧ, смире́нїѧ и҆ любвѐ къ бли́жнемꙋ, ѻ҆вогда̀ и҆ хва́лѧщасѧ ѡ҆ гдⷭ҇ѣ, по та́кѡ глаго́лющемꙋ па́ѵлꙋ. и҆ хва́лѧщемꙋсѧ ѡ҆ гдⷭ҇ѣ: Похвалю́сѧ въ не́мощехъ мои́хъ<footnote lang="cu">в҃ Кор. гл. в҃і, ст. ѳ҃.</footnote>.</p>
<p>л҃г. Не пове́рхность ѿ на́съ глаго́лемыхъ и҆лѝ содѣва́емыхъ зри́тъ бг҃ъ: но хотѣ́нїе дꙋ́шъ и҆ намѣ́ренїе, є҆гѡ́же ра́ди и҆лѝ содѣва́емъ что̀ ѿ ви́димыхъ, и҆лѝ глаго́лемъ что̀ ѿ разꙋмѣва́емыхъ. Ꙗ҆́коже и҆ си̑лы слове́съ и҆ концы̀ дѣ́лъ, ра́зꙋмомъ про́чїихъ превосходѧ́щїи зрѧ́тъ па́че, и҆ сꙋды̀ си́хъ творѧ́тъ непогрѣ̑шны. Ꙗ҆́коже и҆ человѣ́къ ᲂу҆́бѡ на лицѐ, бг҃ъ же на се́рдце зри́тъ<footnote lang="cu">а҃ Цар. гл. ѕ҃і, ст. з҃.</footnote>.</p>
<p>л҃д. Є҆да́ ли не подоба́ше, дабы̀ сꙋждено̀ бы́ло бг҃омъ въ ро́дѣхъ и҆ ро́дѣхъ. Проро́кѡмъ є҆гѡ̀ и҆ дрꙋгѡ́мъ ᲂу҆строева́ємымъ бы́ти дх҃омъ, въ соверше́нїе це́ркве є҆гѡ̀. А҆́ще бо дре́внїй ѕмі́й не ѡ҆ста́ви влага́ти ꙗ҆́дъ грѣха̀ въ слꙋ́хи человѣ́кѡвъ, и҆̀мже па́ки дꙋше́внаѧ прихо́дитъ поги́бель: ка́кѡ созда́вый на є҆динѣ̀ сердца̀ на̑ша, ᲂу҆бо́га ѿ землѝ смире́нїѧ не возста́витъ, и҆ ѿ гно́ища страсте́й не воздви́гнетъ ни́ща, дꙋхо́внꙋю приносѧ́ща си́лꙋ, и҆́же є҆́сть глаго́лъ бж҃їй, въ по́мощь достоѧ́нїѧ своегѡ̀; Вои́стиннꙋ ᲂу҆́бѡ ѿ смире́нїѧ начина́юще; на высотꙋ̀ востека́ютъ ра́зꙋма, и҆ дае́тсѧ тѣ̑мъ свы́ше глаго́лъ премꙋ́дрости си́лою бж҃їею, ꙗ҆́кѡ благовѣствꙋ́ющымъ спасе́нїе це́ркви є҆гѡ̀.</p>
<anchor type="page" number="891"/>
<p>л҃є. Позна́й самаго̀ себѐ: и҆ сѐ є҆́сть и҆́стинное вои́стиннꙋ смире́нїе, смиренномꙋ́дрствовати наꙋча́ющее, сокрꙋша́ющее се́рдце, и҆ са́мо сїѐ є҆́сть (є҆́же) дѣ́лати и҆ храни́ти. А҆́ще же не ᲂу҆̀ позна́лъ є҆сѝ себѐ: нижѐ что̀ є҆́сть смире́нїе, вѣ́си, нижѐ коснꙋ́лсѧ є҆сѝ и҆́стиннагѡ дѣ́ланїѧ и҆ хране́нїѧ: є҆́же во себѐ позна́ти, коне́цъ є҆́сть дѣ́ланїѧ добродѣ́телей.</p>
<p>л҃ѕ. И҆́же ѿ чистоты̀ въ ра́зꙋмъ сꙋ́щихъ дости́гнꙋвый, позна̀ себѐ, по рече́нномꙋ: позна́й себѐ. А҆ и҆́же не ᲂу҆̀ въ ра́зꙋмъ дости́гнꙋвый, самѣ́хъ же (тѣ́хъ) слове́съ тва́ри, и҆ бж҃е́ственныхъ и҆ человѣ́ческихъ веще́й: позна̀ ᲂу҆́бѡ ꙗ҆̀же ѡ҆ себѣ̀, и҆ ꙗ҆̀же внѣ̀ себѐ, себе́ же ника́коже.</p>
<p>л҃з. Не є҆́же є҆́сть а҆́зъ, сїѐ всѧ́ко и҆ ꙗ҆̀же на мнѣ̀: ни є҆́же ꙗ҆̀же на мнѣ̀, сїѐ и҆ ꙗ҆̀же ѡ҆ мнѣ̀. Ни є҆́же ꙗ҆̀же ѡ҆ мнѣ̀, сїѐ и҆ ꙗ҆̀же внѣ̀ менѐ: но и҆́но сїѧ̑, и҆ и҆́но и҆ и҆́но. Занѐ а҆́зъ ᲂу҆́бѡ ѡ҆́бразъ є҆́смь бж҃їй, въ дꙋшѝ ᲂу҆́мнѣй же и҆ безсме́ртнѣй и҆ слове́снѣй зри́мь, ꙗ҆́кѡ ᲂу҆́мъ и҆мы́й сло́во ѻ҆ц҃а̀, и҆ дꙋшѝ нераздѣ́ленъ же и҆ є҆диносꙋ́щенъ. А҆ ꙗ҆̀же на мнѣ̀, ца́рское є҆́сть, нача́льное, слове́сное же и҆ самовла́стное. А҆ ꙗ҆̀же ѡ҆ мнѣ̀, є҆ли̑ка ѿ произволе́нїѧ и҆зволи́тєльна: є҆́же земледѣ́льцꙋ бы́ти, и҆лѝ кꙋпцꙋ̀, и҆лѝ ᲂу҆чи́тельнꙋ, и҆лѝ любомꙋ́дрцꙋ. А҆ ꙗ҆̀же внѣ̀ менѐ, є҆ли̑ка же ѡ҆ любоче́стїи житїѧ̀ и҆ до́льнѣмъ благоро́дствѣ: бога́тство, сла́ва, че́сть, благоде́нство и҆ высота̀ са́нѡвъ, и҆лѝ сопроти́вное, ᲂу҆бо́жество, безсла́вїе, безче́стїе и҆ ѕлополꙋ́чїе.</p>
<p>л҃и. Всѧ́къ себѐ позна́вый, почѝ ѿ всѣ́хъ дѣ́лъ свои́хъ, ꙗ҆̀же по бз҃ѣ, и҆ вни́де во свѧти́лище бж҃їе, ᲂу҆́мнꙋю дꙋ́ха слꙋ́жбꙋ, и҆ въ приста́нище бж҃е́ственно безстра́стїѧ и҆ смире́нїѧ. А҆ и҆́же не ᲂу҆̀ себѐ смиреномꙋ́дрїемъ и҆ ра́зꙋмомъ позна́вый, въ трꙋдѣ̀ є҆щѐ и҆ по́тѣ въ житїѝ се́мъ ше́ствꙋетъ. Сїе́ бо и҆ дв҃дъ гада́тельствꙋѧ глаго́лаше: Сїѐ трꙋ́дъ є҆́сть предо мно́ю, до́ндеже вни́дꙋ во свѧти́ло бж҃їе<footnote lang="cu">Ѱал. ѻ҃в, ст. ѕ҃і.</footnote>.</p>
<p>л҃ѳ. Внегда̀ позна́етъ кто̀ себѐ, сїе́ же мно́гагѡ тре́бꙋетъ внѣ́шнѧгѡ хране́нїѧ, и҆ ѿ мїрски́хъ веще́й ᲂу҆праздне́нїѧ, и҆ самагѡ̀ <anchor type="page" number="892"/> (тогѡ̀) со́вѣсти и҆спыта́нїѧ: а҆́бїе и҆ бж҃е́ственно нѣ́кое внеза́пꙋ дꙋшѣ̀ смире́нїе па́че сло́ва прихо́дитъ, сокрꙋше́нїе приносѧ́щее се́рдцꙋ, и҆ сле́зы тє́плы ᲂу҆миле́нїѧ, ꙗ҆́коже тогда̀ вмѣнѧ́ти ѿ тогѡ̀ дѣ́йствꙋемомꙋ зе́млю себѐ, и҆ пе́пелъ и҆ че́рвѧ, а҆ не человѣ́ка: и҆ къ томꙋ̀ нижѐ ско́тскагѡ сегѡ̀ живота̀ досто́йна, за превосхо́дность да́ра сегѡ̀ бж҃їѧ. Въ не́мже ᲂу҆коснѣ́ти сподо́бивыйсѧ, пїѧ́нства и҆на́гѡ неизрече́нна и҆сполнѧ́етсѧ ᲂу҆миле́нїѧ, и҆ въ глꙋбинꙋ̀ смиренномꙋ́дрїѧ вхо́дитъ: и҆ и҆зстꙋпи́въ себѐ, всѧ̑ презира́етъ внѣ̑шнѧѧ бра̑шна, питїѐ и҆ ѡ҆дѣѧ̑нїѧ, тѣлесѐ не превосходѧ̀ потре́бы ꙗ҆́кѡ и҆змѣни́всѧ до́брымъ и҆змѣне́нїемъ десни́цы вы́шнѧгѡ.</p>
<p>м҃. Ве́щь велича́йша є҆́сть въ добродѣ́телехъ, смире́нїе. Сїе́ бо, въ ни́хже а҆́ще вни́детъ покаѧ́нїемъ чи́стымъ, и҆ моли́твꙋ спꙋ́тницꙋ съ воздержа́нїемъ прїи́метъ, страсте́й ᲂу҆́бѡ а҆́бїе рабо́ты свобѡ́дны тѣ́хъ содѣ́ловаетъ: ми́ръ же си́ламъ дꙋшѝ и҆́хъ подае́тъ, и҆ се́рдце ѡ҆чища́етъ слеза́ми, и҆ и҆сполнѧ́етъ є҆̀ тишины̀ прише́ствїемъ дх҃а. И҆ та́кѡ си̑мъ завѣща́нїе воз̾имѣ́вшымъ, ᲂу҆ѧснѧ́етсѧ сло́во ѿсю́дꙋ тѣ́мъ ра́зꙋма бж҃їѧ, и҆ во видѣ́нїе прихо́дѧтъ та̑инъ ца́рствїѧ небе́снагѡ, и҆ са́мыхъ тѣ́хъ слове́съ тва́ри. Поели́кꙋ же во глꙋбины̑ дꙋ́ха воглꙋблѧ́ютсѧ, потоли́кꙋ и҆ въ смиреномꙋ́дрїѧ глꙋбинꙋ̀ погрꙋжа́ютсѧ: ѿ сегѡ́ же возраста́етъ тѣ̑мъ позна́нїе свои́хъ мѣ́ръ, познава́етсѧ не́мощь человѣ́ческагѡ є҆стества̀ и҆ любы̀ бж҃їѧ и҆ бли́жнихъ мно́житсѧ. ꙗ҆́кѡ ѡ҆свѣще́нїе вмѣнѧ́ти тѣ̑мъ почерпа́ти ѿ є҆ди́нагѡ цѣлова́нїѧ<footnote lang="cu">поздравле́нїѧ.</footnote>, и҆ соѡбраща́ющихсѧ приближе́нїѧ.</p>
<p>м҃а. Ничто́же си́це и҆́но къ раче́нїю бж҃їю и҆ любвѝ человѣ́честѣй воскрилѧ́етъ дꙋ́шꙋ, ꙗ҆́коже смиреномꙋ́дрїе, ᲂу҆миле́нїе, и҆ моли́тва чи́ста. Занѐ ѻ҆́во ᲂу҆́бѡ сокрꙋша́етъ дꙋ́хъ, и҆ сле́зъ и҆сточа́етъ ка̑пли, и҆ человѣ́ческой назрѣ́нїемъ кра́ткости ведꙋ́щей свои́хъ мѣ́ръ ᲂу҆вѣ́дѣти не́мощь наꙋча́етъ: ѻ҆́во же, ѡ҆чища́етъ ѿ вещества̀ ᲂу҆́мъ, и҆ просвѣща́етъ серде́чное ѻ҆́ко, и҆ всесїѧ́тельнꙋ дꙋ́шꙋ содѣ́ловаетъ: ѻ҆́ва же, совокꙋплѧ́етъ всего̀ человѣ́ка бг҃ови, <anchor type="page" number="893"/> и҆ сегѡ̀ а҆́гг҃лѡмъ твори́тъ вкꙋ́пѣ пребыва́тельна, и҆ сла́дости вѣ́чныхъ бж҃їихъ бла̑гъ вкꙋша́ти твори́тъ, и҆ сокрѡ́вища томꙋ̀ дае́тъ та́инствъ вели́кихъ, и҆ распалѧ́ющи любо́вїю, дерза́ти положи́ти того̀ повинꙋ́етъ дꙋ́шꙋ свою̀ за дрꙋ́ги своѧ̑, ꙗ҆́кѡ превы́шше бы́вша предѣ̑лъ смире́нїѧ тѣлесѐ.</p>
<p>м҃в. Храни́ ми до́брый зало́гъ бг҃отво́рнагѡ смире́нїѧ, въ не́мже любвѐ сокровє́ннаѧ сокрѡ́вища внꙋ́трь храни̑ма сꙋ́ть, въ не́мже ᲂу҆миле́нїѧ би́серїе сокрове́нни сꙋ́ть, и҆ цр҃ь хрⷭ҇то́съ бг҃ъ ꙗ҆́кѡ на прⷭ҇то́лѣ почива́етъ позлаще́ннѣ, да́ры раздаѧ̀ ст҃а́гѡ своегѡ̀ дх҃а пито́мцємъ є҆гѡ̀, и҆ вели̑каѧ своѧ̑ си̑мъ да́рꙋѧ достѡ́инства: сло́во ра́зꙋма своегѡ̀, премꙋ́дрость свою̀ неизрече́ннꙋю, бж҃е́ственныхъ веще́й прозрѣ́нїе, человѣ́ческихъ веще́й предзрѣ́нїе, животворѧ́щꙋю безстра́стїемъ ме́ртвость, и҆ є҆́же съ ни́мъ соедине́нїе, во є҆́же ца́рствовати съ ни́мъ въ црⷭ҇твїи бг҃а и҆ ѻ҆ц҃а̀, ꙗ҆́коже са́мъ къ немꙋ̀ моле́нїе твори́тъ, глаго́лѧ ѡ҆ на́съ: Ѻ҆́ч҃е! и҆̀хже да́лъ є҆сѝ мнѣ̀, хощꙋ̀, да и҆дѣ́же є҆́смь а҆́зъ, и҆ ті́и бꙋ́дꙋтъ<footnote lang="cu">І҆ѡа́н. гл. з҃і, ст. к҃д.</footnote>.</p>
<p>м҃г. Є҆гда̀ дѣ́ѧтельнѣ трꙋдѧ́сѧ кто̀ въ дѣ́ланїи за́повѣдей, внеза́пꙋ въ неизглаго́ланнѣй и҆ неизрече́ннѣй ра́дости бꙋ́детъ, ꙗ҆́коже и҆змѣни́тисѧ є҆мꙋ̀ стра́ннымъ и҆ па́че сло́ва и҆змѣне́нїемъ, и҆ тѧ́жесть ᲂу҆́бѡ ѿложи́ти тѣле́снꙋю, забы́ти же пи́щи, сна̀, и҆ и҆ны́хъ є҆стества̀ нꙋ́ждъ: да вѣ́сть сїю̀ бы́ти бж҃їе прише́ствїе къ немꙋ̀, творѧ́щее въ подвиза́ющихсѧ животворѧ́щꙋю ме́ртвость, и҆ да́рꙋющее тѣ̑мъ ѿсю́дꙋ ᲂу҆жѐ безпло́тныхъ ᲂу҆строе́нїе. Сеѧ̀ блаже́нныѧ жи́зни вино́вно є҆́сть смире́нїе: пита́тельница же и҆ ма́ти ст҃о́е ᲂу҆миле́нїе: дрꙋги́нѧ же и҆ сестра̀, бж҃е́ственнагѡ свѣ́та видѣ́нїе: престо́лъ, безстра́стїе: и҆ коне́цъ, ст҃а́ѧ трⷪ҇ца бг҃ъ.</p>
<p>м҃д. И҆́же сїѐ постигі́й краегра́дїе, не мо́жетъ под̾ ᲂу҆́зами держа́тисѧ чꙋ́вства всѣ́хъ. Не зри́тъ что̀ ѿ кра́сныхъ житїѧ̀ сегѡ̀, не раздѣлѧ́етъ ѿ непреподо́бнагѡ преподо́бнагѡ: но ꙗ҆́коже бг҃ъ ра́внѡ дожди́тъ и҆ возсїѧва́етъ со́лнце на пра́вєдныѧ и҆ на непра́вєдныѧ, на ѕлы̑ѧ же и҆ благі̑ѧ: та́кѡ ра́внѡ и҆ то́й любвѝ <anchor type="page" number="894"/> возсїѧва́етъ и҆ простира́етъ ко всѣ̑мъ лꙋчѝ: и҆ не ᲂу҆тѣснѧ́етсѧ ᲂу҆тро́бою, всѣ́хъ внꙋ́трь чревоносѧ̀ любо́вїю, и҆ ᲂу҆тѣснѧ́етсѧ и҆ наси́лꙋетсѧ не є҆ли́кѡ мо́щно благодѣ́тельствꙋѧ. Ѿ сегѡ̀ и҆сто́чникъ нѣ́кїй ꙗ҆́коже и҆з̾ є҆де́ма дрꙋгі́й и҆схо́дитъ ᲂу҆миле́нїѧ, въ четы́ре раздѣлѧ́ѧсѧ нача̑ла: въ смиренномꙋ́дрїе, въ чистотꙋ̀, въ безстра́стїе, и҆ въ высотꙋ̀ безмо́лвныѧ мл҃твы, и҆ напаѧ́етъ лицѐ всеѧ̀ мы́сленныѧ тва́ри бж҃їѧ.</p>
<p>м҃є. Не вкꙋси́вшїи сла́дости сле́зъ ᲂу҆миле́нїѧ, нижѐ вѣ́дꙋщїи, ка́ѧ є҆́сть благода́ть тогѡ̀, и҆ ко́е є҆́сть дѣ́йство: ничи́мже ѿ пролива́емыхъ над̾ ᲂу҆ме́ршими сле́зъ сїѧ̑ ра́знствовати мнѧ́тъ, приназида́юще себѐ, но нѣ̑каѧ ᲂу҆жѐ ѿ сꙋ́етныхъ и҆звѣ́тѡвъ мнѡ́га, и҆ недоꙋмѣ́нїй заключє́нїѧ. Сїѧ́ же є҆сте́ственнѣ въ на́съ сꙋ́ть. И҆ внегда̀ го́рдость ны́нѣ ᲂу҆ма̀ къ смире́нїю преклонѧ́етсѧ, смѣжи́тъ же дꙋша̀ и҆ зрѣ́нїѧ своѧ̑ ѿ пре́лести ви́димыхъ, и҆ сїѧ̑ къ є҆ди́номꙋ видѣ́нїю невеще́ственнагѡ и҆ пе́рвагѡ свѣ́та простре́тъ, всѐ ѿрѧ́сши мі́ра сегѡ̀ чꙋ́вство, и҆ полꙋ́читъ ѻ҆́но свы́ше дꙋ́ха ᲂу҆тѣше́нїе: а҆́бїе сле́зы ꙗ҆́кѡ во́ды и҆сто́чника и҆стека́ютъ и҆з̾ неѧ̀, и҆ чꙋ̑вства сеѧ̀ ᲂу҆слажда́ютъ, всѧ́кагѡ весе́лїѧ и҆сполнѧ́юще тоѧ̀ мы́сль и҆ бж҃е́ственнагѡ свѣ́та. Не то́чїю (же) но ᲂу҆́бѡ сокрꙋша́ютъ и҆ се́рдце, и҆ ᲂу҆́мъ смиренномꙋ́дръ во видѣ́нїи лꙋ́чшагѡ содѣ́ловаютъ. И҆̀мже бы́ти не возмо́жно є҆́сть, во и҆на́кѡ пла́чꙋщихъ и҆ рыда́ющихъ.</p>
<p>м҃ѕ. Не возмо́жно є҆́сть и҆на́кѡ и҆сто́чникъ сле́зъ разве́рсти комꙋ̀, кромѣ̀ глꙋбоча́йша смиренномꙋ́дрїѧ: нижѐ напроти́въ, смиренномꙋ́дрꙋ бы́ти, без̾ внꙋ́трь быва́ющагѡ ѿ прише́ствїѧ дꙋ́ха ᲂу҆миле́нїѧ: ᲂу҆миле́нїе бо, смиренномꙋ́дрїе: и҆ смиренномꙋ́дрїе ᲂу҆миле́нїе ст҃ы́мъ порожда́етъ дх҃омъ. Ꙗ҆́коже во нѣ́каѧ ве́рвь дрꙋ́гъ дрꙋ́га сїѧ̑ держа́щасѧ, и҆ є҆ди́ною благода́тїю сосвѧзꙋ́ема, не растерза́емь сою́зъ дꙋ́ха и҆́мꙋтъ.</p>
<p>м҃з. И҆́же ѿ бж҃е́ственнагѡ дх҃а внꙋ́трь быва́ющїй свѣ́тъ въ дꙋшѝ, ти́хѡ ѿходи́ти ѡ҆бы́че ѿ ᲂу҆ны́нїѧ и҆ нерадѣ́нїѧ и҆ ѿ нера́знства є҆́же ѿ слове́съ и҆ бра́шенъ. И҆ бра́шенъ бо нера́знство, и҆ мо́крость пи́щи, и҆ сама̀ та̀ неꙋде́ржность ѧ҆зы́ка, и҆ ѻ҆́чїю <anchor type="page" number="895"/> нехрани́тельность прогонѧ́ти того̀ ѿ неѧ̀ ѡ҆быко́ша и҆ те́мныхъ на́съ содѣ́ловати. Тьмы́ же и҆спо́лнившымсѧ на́мъ, всѝ ѕвѣ́рїе се́льнїи се́рдца на́шегѡ, и҆ скѵ́мни по́мыслы страсте́й а҆́бїе прохо́дѧтъ рыка́юще въ не́й, взыскꙋ́юще пи́щи встра́ствованїѧ, и҆ восхи́тити храни́мое въ на́съ ѿ дх҃а сокро́вище, но любе́зное вои́стиннꙋ воздержа́нїе, и҆ а҆гг҃лотво́рнаѧ моли́тва, не то́чїю ничесомꙋ́же ѿ таковы́хъ попꙋща́етъ въ дꙋ́шы проитѝ, но и҆ сїѧ́нїе неꙋгаси́мо дꙋ́ха во ᲂу҆мѣ̀ соблюда́етъ, и҆ се́рдце ти́хо соверша́етъ и҆ чи́сто, и҆сточа́етъ бж҃е́ственное ᲂу҆миле́нїе, и҆ дꙋ́шꙋ въ любо́вь разширѧ́етъ бж҃їю, и҆ всю̀ тꙋ̀ всемꙋ̀ весе́лїемъ и҆ дѣ́вствомъ сопрѧга́етъ хрⷭ҇тꙋ̀.</p>
<p>м҃и. Ничто́же та́кѡ и҆́но сво́йственно є҆́сть сло́вꙋ, ꙗ҆́коже чистота̀ и҆ цѣломꙋ́дрїе дꙋшѝ. Си́хъ же ма́ти є҆́сть ѡ҆бдержи́тельное и҆ любе́зное воздержа́нїе: сегѡ́ же ѻ҆те́цъ є҆́сть стра́хъ. Се́й же въ любо́вь прело́жьсѧ, и҆ жела́нїю бж҃е́ственныхъ совокꙋ́пльсѧ веще́й, небоѧ́зненнꙋ содѣ́ловаетъ дꙋ́шꙋ, и҆ и҆спо́лненнꙋ любвѐ бж҃їѧ, и҆ бж҃е́ственнагѡ сло́ва роди́тельницꙋ.</p>
<p>м҃ѳ. Стра́хъ ᲂу҆́бѡ пе́рвѣе совокꙋ́пльсѧ дꙋшѝ, непра́зднꙋ сло́вомъ сꙋда̀ тꙋ̀ покаѧ́нїемъ твори́тъ: ю҆́же бѡлѣ́зни а҆́дѡвы мꙋ́къ ѡ҆бхо́дѧтъ а҆́бїе, воздыха́нїѧ же и҆ бѡлѣ́зни съ сѣ́тованїемъ се́рдца и҆знꙋрѧ́ютъ, помышлѧ́ющꙋ бꙋ́дꙋщее ѡ҆ ѕлы́хъ воздаѧ́нїе. Та́же мно́гими слеза́ми и҆ болѣ́зньми сїѧ̑ во чре́вѣ ᲂу҆ма̀ заче́ншисѧ соверши́вши дꙋ́хъ спасе́нїѧ на землѝ, ражда́етъ се́рдца своегѡ̀, и҆ болѣ́зней свобо́ждшꙋсѧ а҆́довыхъ, и҆ воздыха́нїй и҆зба́вльшꙋсѧ сꙋда̀, жела́нїе и҆ ра́дость бꙋ́дꙋщихъ бла̑гъ тꙋ̀ прїе́млетъ и҆ прїꙋсрѣта́етъ тꙋ̀ люби́маѧ съ цѣломꙋ́дрїемъ чистота̀, и҆ раче́нїемъ тꙋ̀ присовокꙋплѧ́етъ бг҃ꙋ. Семꙋ́ же дꙋша̀ совокꙋ́пльшисѧ, неизрече́ннꙋ сла́дость ѡ҆щꙋща́етъ: ꙗ҆́кѡ ѿсю́дꙋ и҆злива́ти со сла́стїю и҆ сла́достїю сле́зы ᲂу҆миле́нїѧ, и҆ внѣ̀ быва́ти то́й всемі́рнагѡ чꙋ́вства, и҆ ꙗ҆́кѡ и҆зстꙋпи́вшей въ слѣ́дъ жениха̀ тещѝ, и҆ та́кѡ зва́ти гла̑сы неглаго́льними: Въ слѣ́дъ тебѐ текꙋ̀, въ воню̀ мѵ́ра твоегѡ̀. Возвѣстѝ мѝ, є҆го́же возлюбѝ и҆звѣ́ствованїе моѐ, гдѣ̀ пасе́ши; гдѣ̀ почива́еши въ полꙋ́днѣ чи́стагѡ видѣ́нїѧ; да не когда̀ бꙋ́дꙋ ꙗ҆́кѡ <anchor type="page" number="896"/> ѡ҆блага́ющаѧсѧ над̾ ста́ды пра́вєдникъ<footnote lang="cu">Пѣ́снь пѣ́сн. гл. а҃, ст. г҃ и҆ ѕ҃.</footnote>. Ѡ҆сїѧ̑нїѧ сꙋ́ть ᲂу҆ тебѐ та́инствъ вели́кихъ, ю҆́же вве́дъ жени́хъ въ черто́гъ сокрове́нныхъ свои́хъ та̑инъ, зри́тельнꙋ тꙋ̀ слове́съ тва́ри съ премꙋ́дростїю соверша́етъ.</p>
<p>н҃. Да не рече́ши въ се́рдцѣ твое́мъ, чистотꙋ̀ дѣ́вства не возмо́жно мѝ є҆́сть про́чее пристѧжа́ти, тлѣ́нїю и҆ неи́стовствꙋ тѣле́сномꙋ разли́чнѡ подпа́дшꙋ: и҆дѣ́же бо бѡлѣ́зни покаѧ́нїѧ со ѕлострада́нїемъ, и҆ теплото́ю дꙋшѝ положены̀ бꙋ́дꙋтъ, и҆ сле́зъ рѣ́ки ѿ ᲂу҆миле́нїѧ потекꙋ́тъ: та́мѡ всѣ̀ грѣха̀ тверды̑ни низвраща́ютсѧ и҆ всѧ́къ пожа́ръ страсте́й ᲂу҆гаса́етъ, и҆ соверша́етсѧ є҆́же свы́ше порожде́нїе прише́ствїемъ ᲂу҆тѣ́шителѧ, и҆ па́ки чистоты̀ и҆ дѣ́вства пала́та дꙋша̀ быва́етъ. Въ ню́же пачеесте́ственный бг҃ъ соше́дъ свѣ́томъ и҆ ра́достїю неизрече́нною, и҆ ꙗ҆́кѡ на престо́лѣ сла́вы, на высотѣ̀ сѣ́дъ ᲂу҆ма̀ є҆ѧ̀, дае́тъ ми́ръ ꙗ҆̀же въ не́й си́ламъ, та́кѡ глаго́лѧ: ми́ръ ва́мъ ѿ сꙋпоста́тныхъ страсте́й. Ми́ръ мо́й даю̀ ва́мъ, во є҆́же по є҆стествꙋ̀ двиза́тисѧ, ми́ръ мо́й ѡ҆ставлѧ́ю ва́мъ, во є҆́же па́че є҆стества̀ соверши́тисѧ. Тро́йственнымъ ᲂу҆̀бо ми́рнагѡ дарова́нїѧ, трича́стїе и҆сцѣли́въ тоѧ̀ и҆ въ тро́ичное соверше́нїе возве́дъ, и҆ соедини́въ ю҆̀ себѣ̀, всю̀ дѣ́вꙋ ᲂу҆жѐ и҆ добрꙋ̀ и҆ краснꙋ̀ во благоꙋха́нїи мѵ́ра чистоты̀ па́ки разгрѣва́ѧ соверша́етъ, и҆ глаго́летъ къ не́й: Воста́ни, прїидѝ бли́жнѧѧ моѧ̀, до́браѧ моѧ̀, голꙋби́це моѧ̀, дѣ́ѧтельнымъ любомꙋ́дрїемъ. ꙗ҆́кѡ сѐ зима̀ страсте́й пре́йде, до́ждь сластолюби́выхъ пѡ́мыслъ ѿи́де, ѿи́де себѣ̀. Цвѣ́ти добродѣ́телей ꙗ҆ви́шасѧ со благоꙋха́нїемъ разꙋмѣ́нїй на землѝ се́рдца твоегѡ̀. Воста́ни, прїидѝ бли́жнѧѧ моѧ̀, въ ра́зꙋмъ є҆сте́ственна видѣ́нїѧ. И҆ прїидѝ ты̀ голꙋби́це моѧ̀<footnote lang="cu">Пѣ́снь пѣ́сн. гл. в҃, ст. і҃, а҃і, и҆ г҃і.</footnote> тѣ́мъ въ покро́въ и҆ мра́къ та́йнагѡ бг҃осло́вїѧ и҆ вѣ́ры тве́рдагѡ во мнѣ̀ бз҃ѣ ка́мене.</p>
<p>н҃а. Блаже́нъ мѝ є҆́сть до́брагѡ ра́ди и҆змѣне́нїѧ же и҆ восхожде́нїѧ, и҆́же дѣ́ѧтельнымъ любомꙋ́дрїемъ стѣ́нꙋ встра́ственнѣйшагѡ навыкнове́нїѧ превозше́дый, и҆ ѿѻнꙋ́дꙋ крило́ма безстра́стїѧ посре́бреныма ра́зꙋмомъ, въ мы́сленный воздꙋ́хъ видѣ́нїѧ <anchor type="page" number="897"/> сꙋ́щихъ превознесы́йсѧ, и҆ ѿсю́дꙋ во мра́къ бг҃осло́вїѧ вше́дый, и҆ почи́вый ѿ всѣ́хъ си́хъ дѣ́лъ свои́хъ въ бз҃ѣ блаже́нною жи́знїю: ꙗ҆́кѡ а҆́гг҃лъ зе́менъ и҆ небе́сенъ человѣ́къ соверши́всѧ, просла́ви бг҃а въ себѣ̀, и҆ бг҃ъ просла́витъ є҆го̀.</p>
<p>н҃в. Ми́ръ мно́гъ лю́бѧщымъ зако́нъ бж҃їй, и҆ нѣ́сть и҆̀мъ собла́зна<footnote lang="cu">Ѱал. ри҃і, ст. рѯ҃є.</footnote>. Поне́же не є҆ли̑ка ᲂу҆́бѡ ᲂу҆гѡ́дна сꙋ́ть человѣ́кѡмъ, сїѧ̑ и҆ бг҃ꙋ: но є҆ли̑ка мнѧ́тсѧ ᲂу҆́бѡ не бы́ти дѡбра̀, сꙋ́ть же и҆ ѕѣлѡ̀ є҆стество́мъ дѡбра̀ вѣ́дꙋщемꙋ словеса̀ сꙋ́щихъ и҆ бы́вшихъ.</p>
<p>н҃г. Добро̀ є҆́сть ᲂу҆мре́ти мі́рови, жи́вꙋ же бы́ти хрⷭ҇то́ви: и҆на́кѡ бо не мо́жетъ кто̀ свы́ше роди́тисѧ по гдⷭ҇ню гла́сꙋ: А҆́ще же не свы́ше роди́тсѧ, нижѐ въ ца́рствїе мо́жетъ небе́сное вни́ти. Сїе́ же рожде́нїе, ѿ повинове́нїѧ ѻ҆тє́цъ дꙋхо́вныхъ быва́ти ѡ҆бы́че. А҆́ще бо не пе́рвѣе сѣ́мѧ сло́ва ᲂу҆че́нїемъ ѻ҆тє́цъ во чре́вѣ прїи́мемъ, и҆ сы́нове сотвори́мсѧ бг҃ови тѣ́ми, не мо́жемъ свы́ше роди́тисѧ. Та́кѡ бо двана́десѧть ᲂу҆́бѡ, ѿ є҆ди́нагѡ хрⷭ҇та̀: се́дмьдесѧть же, ѿ двоюна́десѧте роди́шасѧ, и҆ ᲂу҆сынови́шасѧ бг҃ꙋ и҆ ѻ҆ц҃ꙋ̀ по рече́нномꙋ ѿ гдⷭ҇а: Вы̀ є҆стѐ сы́нове ѻ҆ц҃а̀ моегѡ̀ и҆́же на небесѣ́хъ. Тѣ́мже и҆ къ на́мъ па́ѵелъ глаго́летъ: А҆́ще бо и҆ мнѡ́ги пѣ́стꙋны и҆́мате, но не мнѡ́ги ѻ҆тцы̀: а҆́зъ вы̀ роди́хъ, подо́бни мнѣ̀ быва́йте<footnote lang="cu">а҃ Кор. гл. д҃, ст. є҃і и҆ ѕ҃і.</footnote>.</p>
<p>н҃д. Є҆́же не повинꙋ́тисѧ ѻ҆тцꙋ̀ дꙋхо́внꙋ по подража́нно, да́же до сме́рти и҆ крⷭ҇та̀ повинꙋ́вшагѡсѧ сы́на ѻ҆тцꙋ̀, є҆́же не роди́тисѧ свы́ше є҆́сть. Не бы́вый же сы́нъ возлю́бленъ ѻ҆тца̀ бла́га, ка́кѡ ѻ҆те́цъ ᲂу҆́бѡ не сло́вомъ и҆ дꙋ́хомъ роди́всѧ свы́ше, сынѡ́въ благи́хъ и҆ то́й бꙋ́детъ бла́гъ ѻ҆те́цъ, и҆ бла̑га роди́тъ ча̑да бла́гости ѻ҆тца̀ и҆́хъ соѡбра́зна. А҆́ще же не та́кѡ, по дре́вꙋ є҆́сть и҆ пло́дъ є҆гѡ̀.</p>
<p>н҃є. Ѕло̀ є҆́сть невѣ́рїе, лꙋка́вагѡ сребролю́бїѧ и҆ за́висти лꙋка́внѣйшее чревоноше́нїе. А҆́ще же сїѐ є҆́сть ѕло̀, кольмѝ па́че ражда́ющее. Занѐ любо́вь зла́та, любвѐ хрⷭ҇то́вы предпочте́ннѣйшꙋ въ сынѣ́хъ человѣ́ческихъ дѣ́лаетъ, и҆ содѣ́телѧ ме́ньша вещества̀ <anchor type="page" number="898"/> своегѡ̀ вмѣнѧ́етъ, томꙋ̀ слꙋжи́ти па́че, не́же бг҃ꙋ покарѧ́етъ, тва́ри па́че творца̀ слꙋже́нїе ѿдаю́щихъ, и҆ бж҃їю и҆́стинꙋ премѣнѧ́ющихъ во лжꙋ̀. А҆́ще же толи́кѡ недꙋ́гъ се́й є҆́сть ѕло̀, ꙗ҆́кѡ и҆ втора́гѡ томꙋ̀ і҆дѡлослꙋже́нїѧ жре́бїемъ прїѧ́ти и҆́мѧ, ко́еѧ не превосхо́дитъ ѕло́бы превосхожде́нїе недꙋ́гꙋющаѧ си́мъ во́лею дꙋша̀.</p>
<p>н҃ѕ. А҆́ще ᲂу҆́бѡ хрⷭ҇тꙋ̀ дрꙋ́гъ бы́ти лю́биши, возненави́диши ᲂу҆́бѡ зла́то, и҆ сегѡ̀ несы́тꙋю дрꙋ́жбꙋ, ꙗ҆́кѡ мы́сль ѡ҆браща́ющꙋю къ себѣ̀ лю́бѧщагѡ, и҆ ѿтерза́ющꙋю тꙋ̀ ѿ сладча́йшїѧ любвѐ і҆и҃совы: ꙗ҆́же не въ ви́дѣ сло́ва ви́дитсѧ мни́тмисѧ, но въ ви́дѣ дѣѧ́нїѧ за́повѣдей є҆гѡ̀. А҆́ще ли же зла́та жела́еши, ᲂу҆вы̀! прїѡбрѧ́щеши ᲂу҆́бѡ погреба́ѧ то̀ ны́нѣ, а҆́ще прїѡбрѣ́тенїе, а҆ не тщетꙋ̀ послѣ́днюю и҆́маши тогѡ̀ любле́нїе, предпочита́ѧ то̀ па́че хрⷭ҇та̀. Ѻ҆́нагѡ же, вѣ́ждь, ѿтщети́шисѧ, и҆ припогꙋби́ши къ тщетѣ̀: и҆ є҆гѡ́же и҆́маши главꙋ̀, бг҃а, без̾ негѡ́же нѣ́сть человѣ́кѡмъ живота̀ спасе́нїѧ.</p>
<p>н҃з. А҆́ще лю́биши зла́то, хрⷭ҇та̀ не лю́биши. А҆́ще же хрⷭ҇та̀ не лю́биши, лю́биши же зла́то, зрѝ, комꙋ́ тѧ мꙋчи́тель се́й ᲂу҆подоблѧ́тисѧ сотворѧ́етъ: ѻ҆́номꙋ ᲂу҆ченико́ви ᲂу҆́бѡ, но невѣ́рнꙋ: и҆ дрꙋ́гꙋ, но навѣ́тникꙋ ꙗ҆́вльшꙋсѧ, и҆ ѕлѣ̀ проти́вꙋ ѻ҆́бщемꙋ влⷣцѣ досади́вшꙋ, и҆ ѻ҆каѧ́ннѣ и҆спа́дшꙋ вѣ́ры кꙋ́пнѡ и҆ любвѐ, ꙗ҆́же ко ѻ҆́номꙋ, и҆ во глꙋбинꙋ̀ погрѧ́зшꙋ ѿча́ѧнїѧ. Є҆гѡ́же ты̀ ᲂу҆боѧ́всѧ примѣ́ра бѣ́гай зла́та, мнѣ̀ повинꙋ́ѧсѧ, и҆ сегѡ̀ любвѐ, да возмо́жеши прїѡбрѣстѝ хрⷭ҇та̀, во є҆́же люби́ти тѧ̀ томꙋ̀. А҆́ще ли ᲂу҆́бѡ нѝ, но вѣ́си мѣ́сто и҆зпа́дшагѡ сво́йственное.</p>
<p>н҃и. Да не зла́томъ и҆лѝ по́мощїю человѣ̑къ и҆ ᲂу҆моле́нїемъ полꙋчи́ти предсѣда́тельство потщи́шисѧ когда̀, а҆́ще и҆ разсмотрѧ́еши себѐ могꙋ́ща ᲂу҆по́льзовати дꙋ́шы без̾ свы́шнѧгѡ зва́нїѧ. Занѐ трѝ сїѧ̑ прїꙋсрѧ́щꙋтъ тѧ̀, и҆ ѿ си́хъ є҆ди́но сбꙋ́детсѧ: и҆лѝ во негодова́нїе ѿ бг҃а на тѧ̀ на́йдетъ, и҆ гнѣ́въ разли́чными нанесе́ньми и҆ ѡ҆бстоѧ́ньми: возра́тꙋютъ бо на тѧ̀ не человѣ́цы то́чїю, но и҆ тва́рь без̾ ма́ла всѧ̀, и҆ бꙋ́детъ тѝ многовоздыха́ненъ се́й живо́тъ: и҆лѝ съ мно́гимъ безче́стїемъ ѿѻнꙋ́дꙋ и҆зве́рженъ <anchor type="page" number="899"/> бꙋ́деши превозмо́гшими на тѧ̀: и҆лѝ ᲂу҆́мреши не во вре́мѧ твоѐ, ѿсѣ́ченъ бы́въ настоѧ́щїѧ жи́зни.</p>
<p>н҃ѳ. Нѣ́сть мо́щно презрѣ́ти сла́вꙋ и҆ безче́стїе, и҆ превы́шше бы́ти болѣ́зни и҆ сла́сти, а҆́ще кто̀ не на кончи̑ны веще́й зрѣ́ти сподо́битсѧ, внегда̀ во всѧ́кїѧ сла́вы, и҆ сла́сти, наслажде́нїѧ, и҆ бога́тства, и҆ благоде́нства концы̀ нивочто́же ᲂу҆ви́дитъ приходѧ́ща, сме́рти сїѧ̑ прїе́млющей и҆ растлѣва́ющей: тогда̀ всѣ́хъ зазрѣ́въ человѣ́ческихъ веще́й ꙗ҆́внꙋ сꙋетꙋ̀, прелага́етъ чꙋ̑вства своѧ̑ къ концє́мъ бж҃е́ственныхъ веще́й. И҆ сꙋ́щихъ ᲂу҆́бѡ и҆ ника́коже растли́тисѧ могꙋ́щихъ, де́ржитсѧ: и҆ сїѧ̑ ᲂу҆своѧ́ѧ, болѣ́зни и҆ сла́сти превы́шше быва́етъ: болѣ́зни ᲂу҆́бѡ, ꙗ҆́кѡ сластолюби́вое и҆ славолюби́вое и҆ сребролюби́вое побѣди́въ дꙋшѝ: сла́сти же, ꙗ҆́кѡ мі́ра сегѡ̀ ѿтрѧ́съ чꙋ́вство, тѣ́мже и҆ почита́емь и҆ безче́стимь то́йжде є҆́сть. Болѣ́зньми же и҆ ѿра́дами низлага́емь тѣ́ла, во всѣ́хъ благодари́тъ бг҃а и҆ не низвлеко́мь є҆́сть по́мысломъ.</p>
<p>ѯ҃. Мо́щно є҆́сть и҆ ѿ со́нїй движє́нїѧ дꙋшѝ и҆ расположє́нїѧ разсмотрѣва́ти тщали́вомꙋ, и҆ ѡ҆ состоѧ́нїи прилѣжа́ти свое́мъ: по расположе́нїю бо внꙋ́треннѧгѡ человѣ́ка и҆ попече́нїй є҆гѡ̀, сꙋ́ть и҆ движє́нїѧ тѣ́ла и҆ ᲂу҆ма̀ мечта̑нїѧ. А҆́ще ᲂу҆́бѡ кто̀ веществолюби́вꙋ и҆ сластолюби́вꙋ дꙋ́шꙋ и҆́мать, стѧжа́нїе веще́й и҆ пѣ́нѧзей и҆з̾ѻби́лїе мечта́етъ, и҆ зра́ки жє́нскїѧ и҆ сплетє́нїѧ встра́ствєнна, ѿ ни́хже ѡ҆скверне́ннаѧ томꙋ̀ ри́за и҆ ѡ҆скверне́нїе пло́ти прибыва́етъ. А҆́ще же лихои́мственнꙋ и҆ сребролюби́вꙋ: зла́то ви́дитъ по всемꙋ̀, и҆ сегѡ̀ и҆стѧзꙋ́етъ, и҆ ᲂу҆множа́етъ ли́хвами, и҆ въ сокрѡ́вища ѿлага́етъ, и҆ ꙗ҆́кѡ немилосе́рдъ ѡ҆сꙋжда́етсѧ. А҆́ще же ꙗ҆́ростнꙋ и҆ зави́стнꙋ: ѕвѣрьмѝ и҆ ꙗ҆дови́тыми гони́ма є҆́сть пресмыка́ющимисѧ, и҆ страхова́нїємъ и҆ боѧ́зни подверга́етсѧ. А҆́ще же напыще́ннꙋ сꙋ́етною сла́вою: благорѣ́чїѧ, и҆ прїꙋсрѣ́тенїѧ люде́й, престо́лы, нача́льства и҆ власти́тельства мечта́етъ: и҆ ѡ҆ не ᲂу҆̀ сꙋ́щихъ є҆мꙋ̀ ꙗ҆́кѡ ѡ҆ сꙋ́щихъ, и҆лѝ всѧ́кѡ бꙋ́дꙋщихъ, и҆ бдѧ̀ хотѣ́нїе и҆́мать. А҆́ще же го́рдостнꙋ и҆ киче́нїѧ по́лнꙋ: на колесни́цахъ носи́ма свѣтлѣ́йшихъ зри́тъ себѐ, и҆ крило́ма ѻ҆вогда̀ на воздꙋ́сѣ лета́юща, и҆ всѣ́хъ превосхожде́нїѧ трепе́щꙋщихъ вла́сти <anchor type="page" number="900"/> є҆гѡ̀. Та́кѡ же и҆ бг҃олюби́въ человѣ́къ тщали́въ сы́й ѡ҆ дѣ́ланїи добродѣ́тели, и҆ пра́веденъ во благоче́стїѧ по́двизѣхъ, и҆ чи́стꙋ вещества̀ носѧ̀ дꙋ́шꙋ: бꙋ́дꙋщихъ веще́й сбы́тїѧ во снѣ́хъ зри́тъ, и҆ стра́шныхъ видѣ́нїй ѿкрове́нїѧ: и҆ при́снѡ молѧ́щасѧ себѐ со ᲂу҆миле́нїемъ и҆ ми́рнымъ ᲂу҆строе́нїемъ дꙋши́ же и҆ тѣ́ла ѿ сна̀ возбꙋжда́ѧсѧ разꙋмѣва́етъ, ꙗ҆́коже бы́ти ᲂу҆́бѡ на лани́тѣхъ є҆гѡ̀ слеза́мъ, во ᲂу҆стнꙋ̑ же, є҆́же съ бг҃омъ бесѣ́дѣ.</p>
<p>ѯ҃а. Ѿ ꙗ҆̀же во снѣ́хъ мечта́емыхъ, ѻ҆́ва ᲂу҆́бѡ ѿ ни́хъ сꙋ́ть, сѡ́нїѧ: ѻ҆́ва же, зрѣ̑нїѧ: ѻ҆́ва же, ѿкровє́нїѧ. И҆ сѡ́нїѧ ᲂу҆́бѡ сꙋ́ть, є҆ли̑ка не пребыва́ютъ въ мечта́тельности ᲂу҆ма̀ неизмѣ̑нна: но смꙋще́нно и҆ ча́стѡ и҆змѣнѧ́емо ѿ и҆ны́ѧ ве́щи во и҆́нꙋ не сꙋ́ть мечта́нїе, ѿ ни́хже ни є҆ди́на мечта́емыхъ прибыва́етъ по́льза. И҆ са́мо то̀ мечта́нїе по возбꙋжде́нїи ѿ сна̀ погиба́етъ, є҆́же и҆ презира́ти тщали́вїи до́лжни сꙋ́ть. Зрѣ̑нїѧ же сꙋ́ть, є҆ли̑ка неизмѣ̑нна сꙋ́ть, и҆ не ѿ сегѡ̀ во и҆́но преѡбразꙋ́ютсѧ, но пребыва́ютъ воѡбраже́нни во ᲂу҆мѣ̀ на мнѡ́га ѡ҆бхождє́нїѧ лѣ́тъ и҆ незабы̑тна. И҆ є҆ли̑ка бꙋ́дꙋщихъ веще́й сбытїѧ̑ показꙋ́ютъ, и҆ дꙋше́вныѧ по́льзы ѿ ᲂу҆миле́нїѧ винѡ́вна быва́ютъ, и҆ стра́шныхъ видѣ́нїй: посꙋ́плена же и҆ тре́петна зрѧ́щаго ѿ зри́мыхъ неизмѣ́ннагѡ стра́шнагѡ видѣ́нїѧ сотворѧ́ютъ, и҆̀хже и҆ за вели́кꙋ ве́щь вмѣнѧ́ти подоба́етъ тщали̑вымъ видѣ́нїѧ. Ѿкровє́нїѧ же сꙋ́ть, ꙗ҆̀же па́че всѧ́кагѡ чꙋ́вства быва́ющаѧ видѣ̑нїѧ чистѣ́йшїѧ и҆ просвѣще́нныѧ дꙋшѝ, ꙗ҆̀же стра́нныхъ нѣ́кихъ бж҃е́ственныхъ веще́й и҆ разꙋмѣ́нїй но́сѧтъ си́лꙋ, и҆ сокрове́нныхъ та́инъ бж҃їихъ та́йнѡ ᲂу҆че́нїе и҆ сбытїѧ̀ велича́йшихъ ѿ на́съ дѣ́лъ, и҆ ѻ҆́бще премѣне́нїе въ мїрски́хъ и҆ человѣ́ческихъ ве́щехъ.</p>
<p>ѯ҃в. Ѿ рече́нныхъ, ѻ҆́ва (сѡ́нїѧ) ᲂу҆́бѡ сꙋ́ть дебе́лыхъ и҆ плотолюби́выхъ мꙋже́й, и҆́хже бг҃ъ чре́во, и҆ доса́да сы́тости: и҆́хже мра́чность ᲂу҆ма̀ є҆́сть, ѿ житїѧ̀ неради́ва и҆ сотре́нна страстьмѝ, и҆̀хже и҆ мечта́ютъ же и҆ наи́грываютъ бѣ́си. Ѻ҆́ва же (зрѣ̑нїѧ) тщали́выхъ и҆ ѡ҆чища́ющихъ дꙋшє́вныѧ чꙋ̑вства, и҆ зри́мыми благодѣ́емыхъ въ бж҃е́ственныхъ веще́й постиза́нїе, и҆ въ прїꙋмноже́нїи восхожде́нїѧ. Ѻ҆́ва же (ѿкровє́нїѧ) соверше́нныхъ, бж҃е́ственнымъ <anchor type="page" number="901"/> дѣ́йствꙋемыхъ дх҃омъ, и҆ соедине́нныхъ съ бг҃омъ бг҃осло́вною дꙋше́ю.</p>
<p>ѯ҃г. Не всѣ́хъ ꙗ҆̀же во снѣ́хъ зрѣ̑нїѧ сꙋ́ть и҆́стинна, нижѐ во всѣ́хъ влады́чественнѣмъ ᲂу҆ма̀ воѡбразꙋ́ютсѧ, но є҆ди́нѣхъ ѻ҆́ныхъ ѡ҆чище́нныхъ ᲂу҆мо́мъ, и҆ ᲂу҆ѧсне́нныхъ чꙋ̑вствы дꙋше́вными, и҆ къ є҆сте́ственнꙋ восте́кшихъ видѣ́нїю: и҆̀мже ни є҆ди́но є҆́сть попече́нїе веще́й жите́йскихъ, нижѐ ко́е попече́нїе настоѧ́щїѧ жи́зни: и҆́хже дѡ́лгаѧ безснѣ̑дїѧ во ѡ҆бдержи́тельнѣмъ воздержа́нїи ста́ша, и҆ и҆̀же по бз҃ѣ по́двизи и҆ трꙋды̀, во свѧти́лищи бж҃їи ра́зꙋмъ сꙋ́щихъ ѻ҆би́телище ѡ҆брѣто́ша съ премꙋ́дростїю лꙋ́чшею, и҆́хже житїѐ а҆́гг҃льско и҆ живо́тъ ны́нѣ въ бз҃ѣ сокрове́нъ є҆́сть, и҆ предспѣ́ѧнїе ѿ свѧще́ннагѡ безмо́лвїѧ на престо́лъ прорѡ́къ це́ркве бж҃їѧ взы́де. Ѡ҆ ни́хже и҆ въ мѡѷсе́и глаго́ла бг҃ъ: А҆́ще бꙋ́детъ проро́къ въ ва́съ, во снѣ̀ ꙗ҆влю́сѧ є҆мꙋ̀, и҆ во видѣ́нїи возглаго́лю къ немꙋ̀<footnote lang="cu">д҃ Мѡѷс. гл. в҃і, ст. ѕ҃.</footnote>. И҆ во і҆ѡ́или: и҆ бꙋ́детъ по си́хъ, и҆злїю̀ ѿ дх҃а моегѡ̀ на всѧ́кꙋ пло́ть, и҆ прорекꙋ́тъ сы́нове ва́ши, и҆ дщє́ри ва́ши и҆ ста́рцы ва́ши сїѡ́нїѧ ᲂу҆́зрѧтъ, и҆ ю҆́нѡты ва́ши видѣ̑нїѧ ᲂу҆ви́дѧтъ<footnote lang="cu">І҆ѡ́илѧ гл. в҃, ст. к҃и.</footnote>.</p>
<p>ѯ҃д. Безмо́лвїе є҆́сть ᲂу҆ма̀ ᲂу҆строе́нїе нестꙋжа́емо, тишина̀ свобо́днаѧ и҆ ра́дꙋющїѧсѧ дꙋшѝ, се́рдца въ бз҃ѣ стоѧ́нїе несмꙋ́тно и҆ невла́емо, видѣ́нїе свѣ́та, ра́зꙋмъ бж҃їихъ та́инствъ. сло́во премꙋ́дрости ѿ чи́стыѧ мы́сли, бе́здна разꙋмѣ́нїй бж҃їихъ, восхище́нїе ᲂу҆ма̀, бесѣ́да бж҃їѧ, неꙋсы́пно ѻ҆́ко, моли́тва ᲂу҆́мна, безтрꙋ́денъ въ трꙋдѣ́хъ вели́кихъ поко́й, и҆ коне́цъ, соедине́нїе съ бг҃омъ и҆ совокꙋпле́нїе.</p>
<p>ѯ҃є. До́ндеже дꙋша̀ крамо́льствꙋетъ въ себѣ̀, безчи́ннѡ дви́жꙋщымсѧ є҆ѧ̀ си́ламъ, и҆ не ᲂу҆̀ вмѣсти́тельна бы́сть бж҃е́ственныхъ лꙋче́й, нижѐ свобо́ды сподо́бисѧ ѿ рабо́ты мꙋдрова́нїѧ пло́ти, нижѐ ми́ра наслади́сѧ ны́нѣ, преста́вшей то́й бра́ни неꙋдержи́мыхъ страсте́й: мно́га тре́бꙋетъ молча́нїѧ ᲂу҆сте́нъ, ꙗ҆́коже глаго́лати и҆ то́й со дв҃домъ: а҆́зъ же ꙗ҆́кѡ глꙋ́хъ не слы́шахъ, и҆ <anchor type="page" number="902"/> ꙗ҆́кѡ нѣ́мъ не ѿверза́ѧй ᲂу҆́стъ свои́хъ<footnote lang="cu">Ѱал. л҃з, ст. д҃і.</footnote>. При́снѡ же сѣ́тꙋющей бы́ти подоба́етъ, и҆ сокрꙋше́ннѣй ходи́ти пꙋте́мъ за́повѣдей хрⷭ҇то́выхъ, внегда̀ ѡ҆скорблѧ́тисѧ ѿ врага̀, и҆ ча́ѧти прише́ствїѧ ᲂу҆тѣ́шителѧ, и҆́мже се́й ᲂу҆милѧ́емѣй и҆ ѡ҆мыва́емѣй слеза́ми и҆́стиннаѧ свобо́да да́рꙋетсѧ.</p>
<p>ѯ҃ѕ. Внегда̀ въ безмо́лвїи ме́дъ добродѣ́телей дѣ́лаѧй, превы́шше смире́нїѧ бꙋ́детъ пло́ти ѿ пѡ́двигъ любомꙋ́дрїѧ, и҆ во є҆́же по є҆стествꙋ̀ прїи́дꙋтъ ꙗ҆̀же си́лъ дꙋшѝ є҆гѡ̀ ѿ до́лꙋ пове́ржєнна мꙋдрова̑нїѧ, и҆ вмѣсти́тъ лꙋчѝ дꙋ́ха, слеза́ми ѡ҆чи́стивсѧ се́рдцемъ, и҆ животворѧ́щїѧ ме́ртвости хрⷭ҇то́вы въ нетлѣ́нїе ѡ҆блече́тсѧ, и҆ ᲂу҆тѣ́шителѧ на го́рницѣ безмо́лвїѧ сѣдѧ̀, съ ѻ҆́гненнымъ ѧ҆зы́комъ, то́й прїи́метъ: тогда̀ глаго́лати съ дерзнове́нїемъ вели̑чїѧ бж҃їѧ до́лженъ є҆́сть, и҆ въ це́ркви вели́цѣй пра́вдꙋ є҆гѡ̀ благовѣсти́ти, ꙗ҆́кѡ посредѣ̀ чре́ва прїе́мь зако́нъ дꙋ́ха, да не ꙗ҆́кѡ лꙋка́вый ра́бъ ѻ҆́нъ, тала́нтъ своегѡ̀ сокрыва́ѧй влⷣки, во ѻ҆́гнь вве́ржетсѧ вѣ́чный. Та́кѡ бо и҆ дв҃дъ грѣ́хъ ѡ҆мы́въ покаѧ́нїемъ, и҆ проро́ческое па́ки воспрїе́мъ дарова́нїе, ꙗ҆́кѡ не могі́й благодѣѧ́нїѧ сокрыва́ти, глаго́лаше къ бг҃ꙋ: Сѐ ᲂу҆стна́мъ мои̑мъ не возбраню̀, гдⷭ҇и, ты̀ разꙋмѣ́лъ є҆сѝ. Пра́вдꙋ твою̀ не скры́хъ въ се́рдцѣ мое́мъ, и҆́стинꙋ твою̀ и҆ спасе́нїе твоѐ рѣ́хъ, не скры́хъ ми́лость твою̀ и҆ и҆́стинꙋ твою̀ ѿ со́нма мно́га<footnote lang="cu">Ѱал. л҃ѳ, ст. і҃ и҆ а҃і.</footnote>.</p>
<p>ѯ҃з. Оу҆́мъ тимѣ́нїѧ всѧ́кагѡ ѡ҆чище́нъ бы́въ, не́бо ѕвѣ́здно со свѣ́тлымъ и҆ свѣтлѣ́йшими разꙋмѣ́нїи быва́етъ дꙋшѣ̀, со́лнца пра́вды и҆мѣ́ѧ сїѧ́юща въ себѣ̀, и҆ свѣ́тлы лꙋчѝ бг҃осло́вїѧ въ ми́рѣ и҆спꙋща́юща: сло́во же семꙋ̀ чи́сто бы́вшее ѿ бе́здны премꙋ́дрости, про́сты и҆ несмѣ́сны ѿѻнꙋ́дꙋ возво́дитъ къ себѣ̀ ви́ды веще́й и҆ ѿкровє́нїѧ сокрове́нныхъ и҆з̾ѧснє́нна: во є҆́же вѣ́дѣти, ка́ѧ є҆́сть глꙋбина̀ и҆ высота̀ и҆ широта̀ ра́зꙋма бж҃їѧ. Сїѧ́ же є҆сте́ственнѣ ѻ҆́нъ внѣ́дривъ, и҆з̾ѧснѧ́етъ глꙋбины̑ дꙋ́ха сло́вомъ всѣ̑мъ и҆мꙋ́щымъ дх҃а бж҃е́ственна во ᲂу҆тро́бѣ, и҆ ѡ҆б̾ѧвлѧ́етъ бѣсѡ́въ лє́сти, и҆ та̑йны повѣ́даетъ ца́рствїѧ небе́снагѡ.</p>
<anchor type="page" number="903"/>
<p>ѯ҃и. Тѣлє́снаѧ ᲂу҆́бѡ похотѣ̑нїѧ и҆ взыгра̑нїѧ пло́ти, ᲂу҆толѧ́етъ воздержа́нїе и҆ поще́нїе и҆ по́двизи дꙋхо́внїи: разжжє́нїѧ же дꙋшѝ, и҆ надмѣ̑нїѧ се́рдца, ᲂу҆стꙋжа́етъ бж҃е́ственныхъ писа́нїй чте́нїе, и҆ смирѧ́етъ непреста́ннаѧ моли́тва, и҆ а҆́ки є҆ле́й ᲂу҆маща́етъ ѧ҆̀ ᲂу҆миле́нїе.</p>
<p>ѯ҃ѳ. Ничто́же та́кѡ и҆́но, ꙗ҆́коже моли́тва чиста́ же и҆ невеще́ственна, собесѣ́дника бг҃ови человѣ́ка содѣ́ловаетъ, и҆ соединѧ́ти вѣ́сть того̀ сло́вꙋ, безмо́лвнѡ съ дꙋ́хомъ молѧ́щасѧ. Внегда̀ и҆ слеза́ми ѡ҆чища́емꙋ и҆́мать свою̀ дꙋ́шꙋ, и҆ сла́достїю же ᲂу҆слажда́емꙋ ᲂу҆миле́нїѧ, и҆ свѣ́томъ просвѣща́емꙋ дꙋ́ха.</p>
<p>ѻ҃. И҆ коли́чество въ моли́твенныхъ пѣ́нїихъ и҆зѧ́щнѣйше є҆́сть, внегда̀ сїѐ пожда́нїе предварѧ́етъ, и҆ внима́нїе. Но ка́чество є҆́сть ѡ҆живлѧ́ющее дꙋ́шꙋ, є҆́же и҆ вино́вно є҆́сть плода̀: ка́чество же пѣ́нїѧ и҆ моли́твы є҆́сть, є҆́же съ дꙋ́хомъ моли́тисѧ и҆ ᲂу҆мо́мъ. Мо́литсѧ же кто̀ ᲂу҆мо́мъ, є҆гда̀ молѧ́сѧ и҆ поѧ̀, разсмотрѧ́етъ ра́зꙋмъ сꙋ́щїй въ бж҃е́ственнѣмъ писа́нїи, и҆ прїе́млетъ восхождє́нїѧ ѿѻнꙋ́дꙋ разꙋмѣ́нїй въ се́рдцѣ свое́мъ ѿ бг҃олѣ́пныхъ мы́слей, и҆́миже восхища́ема ᲂу҆́мнѡ дꙋша̀ въ воздꙋ́хъ свѣ́та ѡ҆сїѧва́етсѧ ꙗ҆́снѣ, и҆ ѡ҆чища́етсѧ мно́жае, и҆ къ небесє́мъ всѧ̀ возвы́шена быва́етъ, и҆ ѿложе́нныхъ ст҃ы̑мъ бла̑гъ созерца́етъ добрѡ́ты: и҆́хже жела́нїемъ возгара́ема пло́дъ а҆́бїе моли́твы и҆спꙋща́етъ ѿ ѻ҆́чїю, и҆ стрꙋю̀ сле́зъ и҆сточа́етъ ѿ свѣтотворѧ́щагѡ дѣ́йства ст҃а́гѡ дх҃а, и҆́хже вкꙋ́съ толи́кѡ є҆́сть сла́докъ, ꙗ҆́кѡ и҆ тѣле́сныѧ пи́щи ѻ҆вогда̀, въ прича́стїи си́хъ бы́вшемꙋ, забыва́ти. И҆ сїѐ є҆́сть пло́дъ моли́твы, ѿ ка́чества пѣ́нїѧ быва́ющїй въ дꙋша́хъ молѧ́щихсѧ.</p>
<p>ѻ҃а. И҆дѣ́же пло́дъ се́й ᲂу҆сма́триваетсѧ дꙋ́ха, та́мѡ и҆ ка́чество є҆́сть моли́твы: а҆ и҆дѣ́же є҆́сть ка́чество, та́мѡ и҆зѧ́щнѣйшее є҆́сть и҆ коли́чество пѣ́нїѧ: плодꙋ́ же не ви́дѧщꙋсѧ, не вла́жно є҆́сть и҆ ка́чество. А҆́ще же сїѐ є҆́сть сꙋ́хо, и҆зли́шно є҆́сть коли́чество: є҆́же а҆́ще и҆ тѣле́сно ѡ҆бꙋче́нїе прино́ситъ, но ᲂу҆́бѡ всѧ́чески мнѡ́гимъ без̾ прїѡбрѣ́тенїѧ є҆́сть.</p>
<p>ѻ҃в. Зрѝ ле́сть молѧ́сѧ и҆ поѧ̀ ѱалмы̀ гдⷭ҇ви. И҆ли́ бо и҆́на вмѣ́стѡ и҆ны́хъ бѣ́сове, чꙋ́вство дꙋшѝ под̾ꙋкрада́юще, глаго́лати <anchor type="page" number="904"/> на́съ прельщева́ютъ, стїхѝ въ хꙋлꙋ̀ прелага́юще ѱалмѡ́въ, ꙗ҆́кѡ рещѝ на́мъ ᲂу҆сты̑ ꙗ҆̀же не подоба́етъ: и҆лѝ нача́ло ѱалмѡ́въ наче́ншымъ, на концѣ̀ творѧ́тъ сло́во на́ше, ꙗ҆̀же посредѣ̀ расточа́юще ѿ ᲂу҆ма̀. И҆лѝ на то́жде мѣ́сто є҆ди́нъ сті́хъ при́снѡ привоз̾ѡбраща́ютъ, не ѡ҆ставлѧ́юще забве́нїемъ прибли́жность ѡ҆брѣстѝ ѱалма̀: внеза́пꙋ взе́млютъ ᲂу҆ма̀ па́мѧть всю̀ ѿ совокꙋ́пленныхъ стїхѡ́въ, ꙗ҆́кѡ нижѐ па́мѧтовати на́мъ, ка̑ѧ во ᲂу҆стѣ́хъ и҆́мамы ѿ ѱалмопѣ́нїѧ, нижѐ могꙋ́щымъ ѡ҆брѣстѝ сїѧ̑ и҆ повтори́ти ѧ҆зы́комъ. Сїе́ же творѧ́тъ, ꙗ҆́коже вве́ргнꙋти на́съ въ малодꙋ́шїе и҆ ᲂу҆ны́нїе, и҆ да ᲂу҆празднѧ́тъ на́шеѧ моли́твы плоды̀, коснѣ́нїе вре́мене подме́щꙋще. Но сопроти́въ ста́ни ты̀ си́льнѣ, и҆ ѱалмѡ́въ коснѣ́е и҆ми́сѧ, да по́льзꙋ моли́твы ѿ стїхѡ́въ видѣ́нїемъ прїи́меши, и҆ просвѣще́нїемъ ст҃а́гѡ дх҃а ѡ҆богатѣ́еши, быва́ющимъ въ дꙋша́хъ молѧ́щихсѧ.</p>
<p>ѻ҃г. Є҆гда̀ что̀ сицево̀ приключи́тсѧ тебѣ̀ пою́щꙋ разꙋ́мнѡ, да не малодꙋ́шествовавъ ᲂу҆ны́еши, нижѐ поко́й тѣ́ла па́че дꙋше́вныѧ по́льзы твоеѧ̀ предпочте́ши, коснѣ́нїе вре́мени смотрѧ́ѧ: но и҆дѣ́же тѧ̀ плѣне́нїе ᲂу҆ма̀ пости́гнетъ, ста́ни. А҆́ще и҆ на концѣ̀ бꙋ́детъ ѱалма̀, ты̀ къ нача́лꙋ ᲂу҆се́рднѡ востецы̀, и҆ прїе́мъ то̀, па́ки и҆ми́сѧ ѱалма̀ по пꙋтѝ, а҆́ще и҆ мно́гажды во є҆ди́нъ ча́съ плѣне́нїе прїꙋсрѧ́щетъ: сїе́ бо творѧ́щꙋ тебѣ̀, не терпѧ́ще терпѣ́нїѧ, твоегѡ̀ пожда́нїѧ бѣ́сове, и҆ крѣ́пости ᲂу҆се́рдїѧ твоегѡ̀, стꙋда̀ и҆спо́лнишесѧ, и҆сче́знꙋтъ ѿ тебѐ.</p>
<p>ѻ҃д. Непреста́ннꙋ моли́твꙋ ѻ҆́нꙋ бы́ти вѣ́ждь ᲂу҆твержде́ннѡ, непрестаю́щꙋю ѿ дꙋшѝ чрез̾ ве́сь де́нь же и҆ но́щь. Ꙗ҆́же не въ протѧже́нїи рꙋ́къ, и҆лѝ предстоѧ́нїи тѣ́ла, и҆ ѧ҆зы́ка гла́сѣ зрѧ́щымъ ви́дитсѧ: но въ ᲂу҆́мнѣмъ поꙋче́нїи дѣ́ланїѧ ᲂу҆ма̀ и҆ бж҃їѧ па́мѧти пребыва́тельнымъ ᲂу҆миле́нїемъ разꙋмѣва́ти вѣ́дꙋщымъ разꙋмѣ́етсѧ.</p>
<p>ѻ҃є. Мо́жетъ при́снѡ внима́ти моли́твѣ, внегда̀ кто̀ своѧ̑ по́мыслы сѡ́браны и҆́мать во влады́чествѣ ᲂу҆ма̀ съ ми́ромъ и҆ благоговѣ́нїемъ мно́гимъ глꙋбины̑ бж҃їѧ копа́юща, и҆ и҆́щꙋща ѿѻнꙋ́дꙋ вкꙋси́ти сладча́йшꙋю во́дꙋ видѣ́нїѧ. Ми́рꙋ же таковꙋ̀ <anchor type="page" number="905"/> ѿсꙋ́тствꙋющꙋ, не мо́жетъ: є҆мꙋ́же бо дꙋшє́вныѧ си̑лы ра́зꙋмомъ примири́шасѧ, семꙋ̀ и҆ всегда́шнѧѧ моли́тва и҆спра́висѧ.</p>
<p>ѻ҃ѕ. А҆́ще пое́ши пѣ́снь моли́твы бг҃ови, и҆ бра́тъ предста́нетъ толкі́й во двє́ри ке́ллїи твоеѧ̀, да не предпочте́ши дѣ́ла моли́твы па́че дѣ́ла любвѐ, и҆ пре́зриши толкꙋ́ща бра́та твоего̀: се́ бо нѣ́сть любе́зно бг҃ꙋ. Ми́лости бо любвѐ хо́щетъ, а҆ не же́ртвы моли́твы: но да́ръ ѡ҆ста́вль моли́твы, да́ждь бесѣ́дꙋ любвѐ бра́тꙋ, ᲂу҆поко́ивъ є҆го̀. И҆ тогда̀ возврати́всѧ, принесѝ да́ръ тво́й ѻ҆ц҃ꙋ̀ дꙋховѡ́мъ со слеза́ми, и҆ сокрꙋше́ннымъ се́рдцемъ, и҆ дꙋ́хъ пра́въ ѡ҆бнови́тсѧ во ᲂу҆тро́бѣ твое́й.</p>
<p>ѻ҃з. Не во ᲂу҆ста́вленнѣ вре́мени и҆ мѣ́стѣ та́инство мл҃твы соверша́етсѧ. А҆́ще во ᲂу҆ставлѧ́еши ꙗ҆̀же моли́твы въ часѣ́хъ и҆ вре́менехъ и҆ мѣ́стѣхъ: ᲂу҆̀бо вре́мѧ, є҆́же внѣ̀ си́хъ, ᲂу҆пражнѧ́етсѧ во и҆ны́хъ ве́щехъ сꙋ́етства. Предѣ́лъ бо моли́твы сїѐ є҆́сть, є҆́же ѡ҆ бз҃ѣ приснодви́жное ᲂу҆ма̀. Дѣ́ло же, є҆́же въ бж҃е́ственныхъ ве́щехъ ѡ҆браща́тисѧ дꙋшѝ. Коне́цъ же, є҆́же прилѣпи́тисѧ бг҃ꙋ ᲂу҆мо́мъ, и҆ є҆ди́нъ дꙋ́хъ съ ни́мъ бы́ти<footnote lang="cu">а҃ Кор. гл. ѕ҃, ст. з҃і.</footnote>, по ѡ҆предѣле́нїю и҆ сло́вꙋ а҆пⷭ҇ловꙋ.</p>
<p>ѻ҃и. А҆́ще и҆ ᲂу҆десы̑ плотски́ми ᲂу҆мертви́лсѧ є҆сѝ, и҆ дꙋше́ю ѡ҆животвори́лсѧ є҆сѝ дꙋ́хомъ, и҆ преесте́ственныхъ дарова́нїй сподо́билсѧ є҆сѝ ѿ бг҃а, но ты̀ ᲂу҆́бѡ да не ѻ҆сла́бнѡ ѡ҆ста́виши по́мысленное дꙋшѝ твоеѧ̀: ѡ҆браща́тисѧ же при́снѡ сїѐ ѡ҆бꙋча́й въ па́мѧти нѣ́когда тобо́ю согрѣше́нныхъ, и҆ ꙗ҆́же во а҆́дѣ томле́нїй, ꙗ҆́кѡ ѡ҆сꙋ́жденника ᲂу҆́мнѡ себѐ смотрѧ́й. Си́це же ѡ҆браща́ѧ въ си́хъ ᲂу҆́мъ, и҆ си́це смотрѧ́ѧ себѐ, сокрꙋше́нъ сохрани́ши дꙋ́хъ, и҆ и҆сто́чникъ и҆сточа́ющъ и҆мѣ́ти бꙋ́деши ᲂу҆миле́нїѧ стрꙋи̑ бж҃е́ственныѧ благода́ти, и҆ бг҃а зрѧ́ща на тѧ̀, и҆ даю́ща тѝ дꙋ́ха во ᲂу҆твержде́нїе се́рдца твоегѡ̀.</p>
<p>ѻ҃ѳ. Поще́нїе съ разсмотре́нїемъ, бдѣ́нїе съ поꙋче́нїемъ и҆ моли́твою прїе́мшо спꙋ́тника, ско́рѡ на предѣ́лы безстра́стїѧ взы́ти твори́тъ дѣ́лателѧ своего̀, внегда̀ сегѡ̀ и҆ дꙋ́шꙋ за превосхожде́нїе <anchor type="page" number="906"/> смире́нїѧ ѡ҆моча́емꙋ и҆мꙋ́ща слеза́ми и҆мѣ́ти бꙋ́детъ, и҆ ѿ любвѐ бж҃їѧ воспалѧ́емꙋ. Въ сїе́ же прише́дша, къ ми́рꙋ того̀ дꙋхо́внꙋ приво́дитъ, всѧ́къ ᲂу҆́мъ свобо́денъ преимꙋ́щемꙋ, и҆ любо́вїю хва́литъ бг҃а.</p>
<p>п҃. Не та́кѡ ца́рь ѡ҆ сла́вѣ и҆ ца́рствѣ велемꙋ́дрствꙋетъ, и҆ ѡ҆ держа́вѣ похвалѧ́ѧсѧ ра́дꙋетсѧ, ꙗ҆́коже и҆́нокъ ѡ҆ дꙋше́внѣмъ безстра́стїи и҆ слеза́хъ ᲂу҆миле́нїѧ. То́й ᲂу҆́бѡ соꙋвѧда́емо и҆́мать съ ца́рствомъ мꙋдрова́нїе: се́й же соѿходѧ́що та́мѡ и҆ пребыва́ющо съ весе́лїемъ блаже́нное безстра́стїе въ безконє́чны вѣ́ки. Ꙗ҆́коже бо ко́ло посредѣ̀ человѣ̑къ ѡ҆браща́етсѧ въ настоѧ́щей таковы́й жи́зни, ма́лѡ ᲂу҆́бѡ къ землѝ и҆ сꙋ́щымъ на не́й приближа́ѧсѧ за нꙋ́ждꙋ є҆стества̀: ве́сь же крꙋглови́днѡ на воздꙋ́хъ носи́мь мы́сленнѡ, воз̾ѡкрꙋжа́емо въ себѣ̀ но́ситъ нача́ло къ концꙋ̀, и҆ ви́ды дарова́нїй и҆зваѧ̑нны въ вѣнцѣ̀ смире́нїѧ. Є҆мꙋ́же и҆спо́лнь є҆́сть трапе́за видѣ́нїе сꙋ́щихъ, питїе́ же, ча́ша премꙋ́дрости, и҆ поко́й є҆́сть бг҃ъ</p>
<p>п҃а. И҆́же трꙋдѡ́мъ добродѣ́телей себѐ во́лею преда́вый и҆ по́двига и҆́ноческагѡ тече́нїе те́плѣ соверша́ѧй, вели́кихъ сподоблѧ́етсѧ ѿ бг҃а дарѡ́въ. Ѿсю́дꙋ же и҆ къ средѣ̀ пред̾ꙋспѣва́ѧ, въ бж҃е́ствєнна ѿкровє́нїѧ и҆ видѣ̑нїѧ прихо́дитъ. И҆ толи́кѡ ве́сь свѣтови́дѣнъ и҆ премꙋ́дръ быва́етъ, є҆ли́кѡ и҆ по́двигѡвъ тѣ́мъ трꙋ́дъ простира́етсѧ. Є҆ли́кѡ же къ высотѣ̀ восхо́дитъ видѣ́нїѧ, толи́кѡ и҆ за́висть мно́гꙋ гꙋби́тельныхъ де́мѡнѡвъ воздви́жетъ на сѧ̀: ниже́ бо те́рпѧтъ зрѣ́ти человѣ́ка во а҆́гг҃лово є҆стество̀ прелага́ема, є҆гѡ́же ра́ди и҆ ѻ҆́тай ѻ҆́стрꙋю возноше́нїѧ стрѣлꙋ̀ прїꙋстремлѧ́ютъ на́нь. И҆ а҆́ще ᲂу҆́бѡ ле́сть разꙋмѣ́въ, въ тверды́ню прибѣ́гнетъ смире́нїѧ зазрѣ́въ себѐ: и҆збѣга́етъ поги́бели го́рдости, и҆ въ приста́нище вво́дитсѧ спасе́нїѧ. А҆́ще ли же нѝ, то̀ ѡ҆ста́вленъ бы́въ свы́ше, дꙋхѡ́мъ и҆спроша́ющымъ (є҆го̀) предае́тсѧ въ нево́льно наказа́нїе, занѐ во́льнымъ себѐ не и҆скꙋсѝ. Сі́и же сꙋ́ть сластолюби́ви и҆ плотолюби́ви, лꙋка́ви и҆ ꙗ҆́ростни, и҆̀же и҆ смирѧ́ютъ є҆го̀ нанесе́ньми лю́тѣ, до́ндеже позна́етъ свою̀ не́мощь, и҆ пла́кавъ, ѿло́житъ томле́нїе, и҆ рече́тъ со даві́домъ и҆ то́й: бла́го мнѣ̀, ꙗ҆́кѡ смири́лъ мѧ̀ є҆сѝ, ꙗ҆́кѡ да наꙋчꙋ́сѧ ѡ҆правда́нїємъ твои̑мъ<footnote lang="cu">Ѱал. ри҃і, ст. ѻ҃а.</footnote>.</p>
<anchor type="page" number="907"/>
<p>п҃в. Бг҃ъ не хо́щетъ на́мъ бы́ти страстьмѝ при́снѡ смирє́ннымъ, и҆ ѿ ни́хъ гони̑мымъ, ꙗ҆́кѡ за́ѧцємъ положи́ти то́чїю ка́мень прибѣ́жище себѣ̀, занѐ не бы̀ рѣ́клъ: а҆́зъ рѣ́хъ: бо́зи є҆стѐ, и҆ сы́нове вы́шнѧгѡ всѝ<footnote lang="cu">Ѱал. п҃а, ст. ѕ҃.</footnote>: но и҆ ꙗ҆́кѡ є҆ле́нємъ на го́ры высѡ́кїѧ за́повѣдей є҆гѡ̀ востека́ти, и҆ жа́жднѣйшымъ быва́ти животворѧ́щихъ во́дъ дꙋ́ха. Да ꙗ҆́коже ѻ҆нѝ є҆стество́мъ ѕмїи̑ ꙗ҆дꙋ́ще, горѧ́честїю, ꙗ҆́же ѿ мно́гагѡ тече́нїѧ, ꙗ҆дови́тое є҆стество̀ ѕмїє́въ во вкꙋ́съ пресла́внѡ, ꙗ҆́коже глаго́лютъ, претворѧ́ютъ, ничто́же ѿѻнꙋ́дꙋ вредѧ́щесѧ: та́кѡ и҆ мы̀ всѧ́къ по́мыслъ встра́стїѧ во чре́вѣ мы́сли прїе́млюще, разжже́ннымъ тече́нїемъ за́повѣдей бж҃їихъ и҆ си́лою дꙋ́ха претворѧ́емъ плѣне́нїемъ въ благово́нно и҆ спаси́тельно дѣѧ́нїе добродѣ́тели: да всѧ́къ ра́зꙋмъ плѣнѧ́ти ꙗ҆ви́мсѧ дѣѧ́нїемъ въ послꙋша́нїе хрⷭ҇то́во<footnote lang="cu">в҃ Кор. гл. і҃, ст. є҃.</footnote>. Го́рнїй бо мі́ръ не пе́рстными и҆ несоверше́нными мꙋ́жи, но дꙋхо́вными и҆ соверше́нными, и҆ въ мꙋ́жа соверше́нна восте́кшими и҆сполне́нїѧ хрⷭ҇то́ва<footnote lang="cu">Є҆фес. гл. д҃, ст. г҃і.</footnote>, и҆спо́лнитисѧ тре́бꙋетъ.</p>
<p>п҃г. И҆́же при́снѡ въ то́мжде ѡ҆браща́ѧсѧ, а҆ не далеча́е дви́гнꙋтисѧ хотѧ̀ мскꙋ̀ ѻ҆́крестъ маши́ны въ то́мжде мѣ́стѣ дви́жимꙋ ᲂу҆подо́бисѧ. И҆́же бо при́снѡ ра́тꙋѧйсѧ съ пло́тїю, и҆ во є҆ди́номъ ѡ҆бꙋче́нїи тѣле́сномъ ᲂу҆пражнѧ́ѧйсѧ всѧ́цѣмъ ѕлострада́нїемъ: не ᲂу҆разꙋмѣ̀ себѐ въ велича́йшихъ ѿтщетѣва́ѧсѧ, ꙗ҆́кѡ не пости́гъ ра́зꙋма бж҃е́ственнагѡ хотѣ́нїѧ: тѣле́сное бо ѡ҆бꙋче́нїе, по па́ѵлꙋ, вма́лѣ є҆́сть поле́зно<footnote lang="cu">а҃ Тїм. гл. д҃, ст. и҃.</footnote>: до́ндеже пе́рстное мꙋдрова́нїе поже́рто бꙋ́детъ пло́ти, стрꙋѧ́ми сле́зъ покаѧ́нїѧ, и҆ животво́рное дꙋхо́вное ᲂу҆мерщвле́нїе тѣлесѝ прибꙋ́детъ, и҆ зако́нъ дꙋ́ха воцари́тсѧ въ ме́ртвеннѣй пло́ти на́шей: благоче́стїе же дꙋшѝ, ра́зꙋмомъ сꙋ́щихъ, и҆ безсме́ртными сады̀ бж҃е́ственными помышле́ньми, глаго́лю, зри́мое ꙗ҆́коже дре́во жи́зни во ᲂу҆́мнѣмъ ᲂу҆ма̀ дѣ́ланїи, вездѣ̀ и҆ во всѣ́хъ поле́зно є҆́сть: ꙗ҆́кѡ чистотꙋ̀ се́рдца дѣ́лающее, ꙗ҆́кѡ ми́ръ творѧ́щее въ си́лахъ є҆ѧ̀: ᲂу҆ма̀ просвѣще́нїе, чистотꙋ̀ тѣ́ла, цѣломꙋ́дрїе, ѡ҆бдержи́тельно воздержа́нїе, смиренномꙋ́дрїе, <anchor type="page" number="908"/> ᲂу҆миле́нїе, любо́вь, ѡ҆свѧще́нїе, ра́зꙋмъ небе́сенъ, премꙋ́дрость сло́ва, и҆ видѣ́нїе бж҃їе. И҆́же ᲂу҆́бѡ ѿ мно́га ѡ҆бꙋче́нїѧ востечѐ въ таково́е соверше́нство благоче́стїѧ: че́рмное страсте́й преше́дъ мо́ре, въ зе́млю ѡ҆бѣтова́нїѧ вни́де, и҆з̾ неѧ́же тече́тъ млеко̀ и҆ ме́дъ ра́зꙋма бж҃їѧ, неиждива́емое ст҃ы́хъ наслажде́нїе.</p>
<p>п҃д. И҆́же ᲂу҆́бѡ не произволѧ́ѧй ѿ ча́стныхъ и҆ вма́лѣ поле́зныхъ, взы́ти къ соверше́ннѣ полє́знымъ, є҆щѐ ѡ҆трꙋбѧ́нный хлѣ́бъ ꙗ҆́стъ въ по́тѣ лица̀ своегѡ̀, по сꙋ́щемꙋ ѿ нача́ла и҆зрече́нїю бж҃їю: тѣ́мже и҆ непожела́тельнꙋ и҆́мать дꙋ́шꙋ мы́сленныѧ ма́нны, и҆ са́магѡ тогѡ̀ ме́да, и҆сте́кшагѡ ѿ разсѣ́дшагѡсѧ ка́мене і҆и҃лю<footnote lang="cu">І҆ѡа́н. гл. д҃і, ст. ѕ҃і.</footnote>. Слы́шавый же, воста́ните, и҆́демъ ѿсю́дꙋ, и҆ ѿ ᲂу҆чи́телева гла́са воста́въ ѿ приболѣ́зненнагѡ дѣ́ланїѧ, и҆ ꙗ҆́сти хлѣ́бъ болѣ́зни ѡ҆ста́вль, чꙋ́вство ѿтрѧсѐ, и҆ ѿ ча́ши премꙋ́дрости бж҃їѧ вкꙋсѝ: се́й позна̀, ꙗ҆́кѡ бла́гъ гдⷭ҇ь, ꙗ҆́кѡ и҆спо́лнивый ᲂу҆́бѡ зако́нъ за́повѣдей слꙋже́нїемъ сло́ва, возше́дъ же на го́рницꙋ прише́ствїѧ ѡ҆жида́ѧ ᲂу҆тѣ́шителева.</p>
<p>п҃є. Чи́ны и҆ степе́ньми влюбомꙋ́дренныѧ жи́зни, подоба́етъ всѧ́кѡ на́мъ ше́ствовати въ прє́днѧѧ, и҆ къ вышележа́щемꙋ рачи́тельнѣ востека́ти: ꙗ҆́кѡ приснодви̑жимымъ сꙋ́щымъ ѡ҆ бз҃ѣ, и҆ стоѧ́нїѧ невѣ́дѧщымъ когда̀ до́брагѡ. Ѿсю́дꙋ, и҆ ѿ дѣ́ѧтельнагѡ ᲂу҆́бѡ ѡ҆бꙋче́нїѧ, на є҆сте́ственное видѣ́нїе тва́ри: ѿ сегѡ́ же, на та́инственное сло́во бг҃осло́вїе восходи́ти подоба́етъ, и҆ ᲂу҆спокоѧ́тисѧ въ то́мъ ѿ всѣ́хъ дѣ́лъ тѣле́снагѡ ѡ҆бꙋче́нїѧ, ꙗ҆́кѡ превы́шше бы́вшымъ смире́нїѧ тѣлесѐ, и҆ и҆́стиннагѡ разсꙋжде́нїѧ ра́зꙋмъ прїе́мшымъ благоразсꙋ́дный. А҆́ще ли же не ᲂу҆̀ сегѡ̀ разсꙋжде́нїѧ прїѧ́хомъ ра́зꙋмъ, нижѐ си́це ше́ствовати въ прє́днѧѧ, и҆ къ соверше́ннѣйшемꙋ вѣ́мы простира́тисѧ: го́рши є҆щѐ ѿ сꙋ́щихъ въ мі́рѣ є҆смы̀, и҆̀же предѣ́ла не вѣ́дѧтъ предспѣ́ѧнїѧ сꙋ́щагѡ досто́инства, нижѐ стоѧ́нїѧ возхожде́нїѧ, до́ндеже къ превышележа́щемꙋ и҆ны́хъ досто́инствъ взы́дꙋтъ, и҆ є҆́же ѡ҆ се́мъ жела́нїе въ то́мъ ᲂу҆поко́ѧтъ.</p>
<anchor type="page" number="909"/>
<p>п҃ѕ. Крѣ́пцѣ теплото́ю ѡ҆чища́емаѧ дꙋша̀ трꙋда́ми ѡ҆бꙋче́нїѧ, ѡ҆зарѧ́етсѧ ѿ бж҃е́ственнагѡ свѣ́та, и҆ зрѣ́ти пома́лꙋ начина́етъ є҆сте́ственнѣ да́ннꙋю себѣ̀ добро́тꙋ съ нача́ла ѿ бг҃а, и҆ пространѧ́тисѧ въ любо́вь сотво́ршагѡ ю҆̀. Поели́кꙋ же ᲂу҆ѧснѧ́ютсѧ є҆́й ѿ ѡ҆чище́нїѧ лꙋчы̀ со́лнца пра́вды, и҆ є҆сте́ственнаѧ та̀ добро́та ꙗ҆́вственна быва́етъ є҆́й и҆ познава́етсѧ, потоли́кꙋ и҆ трꙋды̀ ѡ҆бꙋче́нїѧ и҆ та̀ ᲂу҆множа́етъ во множа́йшее ѡ҆чище́нїе своѐ: да чи́стѣ, є҆гѡ́же сподо́бисѧ да́ра, ᲂу҆разꙋмѣ́етъ сла́вꙋ, и҆ дре́внее благоро́дїе воспрїи́метъ, и҆ ѡ҆́бразъ чи́стъ и҆ непримѣ́сенъ вещества̀ принесе́тъ сотво́ршемꙋ, и҆ ника́коже ѿ прило́га трꙋдѡ́въ послаблѧ́етъ, до́ндеже нечистоты̀ всѧ́кїѧ и҆ скве́рны себѐ ѡ҆чи́ститъ, и҆ досто́йнꙋ въ видѣ́нїе и҆ бесѣ́дꙋ бж҃їю содѣ́лаетъ.</p>
<p>п҃з. Ѿкры́й ѻ҆́чи моѝ, и҆ ᲂу҆разꙋмѣ́ю чꙋдеса̀ ѿ зако́на твоегѡ̀<footnote lang="cu">Ѱал. ри҃і, ст. и҃і.</footnote>, ѿ мглы̀ є҆щѐ землена́гѡ мꙋдрова́нїѧ покрыва́емый, вопїе́тъ къ бг҃ꙋ. Невѣ́дѣнїе бо пе́рстнагѡ ᲂу҆ма̀, мгла̀ сꙋ́щи и҆ мра́къ глꙋбо́къ, видѣ́нїѧ дꙋшѝ покрыва́ющи, те́мнꙋ тꙋ̀ и҆ мра́чнꙋ во є҆́же разꙋмѣ́ти бж҃е́ствєннаѧ же и҆ человѣ́чєскаѧ содѣ́ловаетъ, не могꙋ́щꙋ къ лꙋча́мъ бж҃е́ственнагѡ свѣ́та взира́ти, и҆лѝ въ наслажде́нїи быва́ти бла̑гъ ѻ҆́ныхъ, и҆́хже ѻ҆́ко не ви́дѣ, и҆ ᲂу҆́хо не слы́ша, и҆ на се́рдце человѣ́кꙋ не взыдо́ша<footnote lang="cu">а҃ Кор. гл. в҃, ст. ѳ҃.</footnote> : сїѧ́ же, ѿкрыва́ема сꙋ́щи покаѧ́нїемъ, ѻ҆чи́ма зри́тъ чи́стѣ, слы́шитъ въ ра́зꙋмѣ, и҆ разꙋмѣ́етъ разꙋ́мнѡ. Не то́чїю же, но и҆ восхождє́нїѧ ѡ҆ си́хъ полага́етъ разꙋмѣ́нїй въ се́рдцѣ свое́мъ. Ѿсю́дꙋ же и҆ вкꙋси́вши сла́дости тѣ́хъ, ᲂу҆ѧснѧ́етъ ра́зꙋмомъ, и҆ сло́вомъ премꙋ́дрости бж҃їѧ повѣ́даетъ всѣ̑мъ чꙋдеса̀ бж҃їѧ: блага̑ѧ, ꙗ҆̀же ᲂу҆гото́ва бг҃ъ лю́бѧщымъ є҆го̀, и҆ всѣ́хъ въ прича́стїе таковы́хъ подвиза́етъ мно́гими пѡ́двиги и҆ слеза́ми прїитѝ.</p>
<p>п҃и. Седмѝ дарова́нїємъ сꙋ́щымъ дх҃а, свы́ше сло́во начина́ющо ѿ премꙋ́дрости счислѧ́етъ та̀, и҆ низво́дитъ коне́цъ на бж҃е́ственный стра́хъ дх҃а: дх҃ъ, глаго́лѧ, премꙋ́дрости и҆ ра́зꙋма, дх҃ъ совѣ́та и҆ крѣ́пости, дх҃ъ вѣ́дѣнїѧ и҆ благоче́стїѧ, дх҃ъ стра́ха бж҃їѧ<footnote lang="cu">И҆са́їи гл. а҃і, ст. в҃ и҆ г҃.</footnote>. На́мъ <anchor type="page" number="910"/> же подоба́етъ ѿ стра́ха ѡ҆чища́ющагѡ начина́ти, и҆́же є҆́сть мꙋ́къ: да си́мъ до́брѣ пе́рвѣе ᲂу҆дале́нїе ѿ ѕла́гѡ сотво́рше, и҆ покаѧ́нїемъ пред̾ѡчи́стившесѧ ѿ скве́рнъ грѣха̀, ко стра́хꙋ дꙋ́ха чи́стомꙋ дости́гнемъ семꙋ̀, по пꙋтѝ грѧдꙋ́ще къ немꙋ̀, и҆ ᲂу҆покоѧ́юще въ не́мъ всѧ́ко дѣ́ланїе добродѣ́тели.</p>
<p>п҃ѳ. И҆́же ѿ стра́ха сꙋда̀ нача́вый, и҆ въ чистотꙋ̀ се́рдца слеза́ми пред̾ꙋспѣва́ѧй покаѧ́нїѧ, и҆сполнѧ́етсѧ, пе́рвѣе премꙋ́дрости, поне́же и҆ нача́ло сеѧ̀ стра́хъ по рече́нномꙋ є҆́сть. Та́же ра́зꙋма, кꙋ́пнѡ и҆ съ совѣ́томъ, и҆́мже себѣ̀ полє́знаѧ совѣ́товати лю́битъ, и҆ и҆ска́ти ца́рствїѧ бж҃їѧ и҆ пра́вды є҆гѡ̀. Въ сїе́ же пред̾ꙋспѣ́въ дѣ́ланїемъ за́повѣдей, въ ра́зꙋмъ сꙋ́щихъ восхо́дитъ, и҆ прїе́млетъ бж҃е́ственныхъ и҆ человѣ́ческихъ веще́й и҆звѣ́стнѣйшее вѣ́дѣнїе. Ѿсю́дꙋ же ве́сь благоче́стїѧ бы́въ жили́ще, на любвѐ верхогра́дїе возше́дъ соверше́нъ быва́етъ, и҆ а҆́бїе чи́стый дꙋ́ха стра́хъ прїе́млетъ є҆го̀, во є҆́же храни́ти внꙋ́трь ѿложе́нное въ не́мъ сокро́вище ца́рствїѧ небе́снагѡ. Се́й стра́хъ ѕѣлѡ̀ спаси́теленъ, на ве́рхъ любвѐ возвы́шеннаго тре́петна твори́тъ и҆ пристра́шна, стра́хомъ є҆́же не ѿпа́сти таковы́ѧ высоты̀ любвѐ бж҃їѧ, и҆ па́ки во стра́хъ ѿве́рженꙋ бы́ти стра́шныѧ мꙋ́ки.</p>
<p>ч҃. И҆на́кѡ вводи́мымъ въ житїѐ благоче́стїѧ писа́нїй чте́нїе быва́етъ, и҆ и҆на́кѡ къ средѣ̀ пред̾ꙋспѣ́вшымъ, и҆ и҆на́кѡ къ соверше́нствꙋ востека́ющымъ. Занѐ ѻ҆́вѣмъ ᲂу҆́бѡ, хлѣ́бъ быва́етъ трапе́зы бж҃їѧ ᲂу҆крѣплѧ́ющъ сердца̀ и҆́хъ во свѧще́нныхъ по́двизѣхъ добродѣ́тели, и҆́же и҆ си́лꙋ крѣ́пости подае́тъ тѣ̑мъ къ сраже́нїю съ дѣ́йствꙋющими стра̑сти, дꙋ́хи, и҆ ратобо́рцы мꙋ́жественны на бѣ́сы тѣ́хъ соверша́етъ, ꙗ҆́коже глаго́лати тѣ̑мъ: Оу҆гото́валъ є҆сѝ предо мно́ю трапе́зꙋ сопроти́въ стꙋжа́ющымъ мнѣ̀<footnote lang="cu">Ѱал. к҃в, ст. є҃.</footnote>. Ѻ҆́вѣмъ же, вїно̀ ча́ши бж҃їѧ веселѧ́щее сердца̀ и҆́хъ, и҆ ᲂу҆жаса́ющее тѣ́хъ си́лою разꙋмѣ́нїй, и҆ ᲂу҆́мъ взе́млющее и҆́хъ ѿ пи́смене ᲂу҆бива́ющагѡ, и҆ во глꙋбины̀ дꙋ́ха и҆спыта́тельнѣ вводѧ́щее, и҆ всего̀ ражда́тельна же и҆ и҆з̾ѡбрѣта́тельна разꙋмѣ́нїй содѣ́ловаѧ, <anchor type="page" number="911"/> ꙗ҆́коже и҆ тѣ̑мъ сво́йственно глаго́лати: И҆ ча́ша твоѧ̀ ᲂу҆поѧва́ющи мѧ̀ ꙗ҆́кѡ держа́вна<footnote lang="cu">Ѱал. к҃в, ст. є҃.</footnote>. Ѻ҆́вѣмъ же, є҆ле́й бж҃е́ственнагѡ дꙋ́ха ᲂу҆маща́ющъ и҆́хъ дꙋ́шꙋ, и҆ ᲂу҆кроща́ющъ и҆ смирѧ́ющъ ю҆̀ превосхожде́нїемъ бж҃е́ственныхъ ѡ҆сїѧ́нїй, и҆ всю̀ превы́шше творѧ́щъ смире́нїѧ тѣ́ла, ꙗ҆́коже и҆ то́й хва́лѧщейсѧ воспѣ́ти: Оу҆ма́стилъ є҆сѝ є҆ле́омъ главꙋ̀ мою̀, и҆ ми́лость твоѧ̀ пожене́тъ мѧ̀ всѧ̑ дни̑ живота̀ моегѡ̀<footnote lang="cu">Ѱал. к҃в, ст. є҃ и҆ ѕ҃.</footnote>.</p>
<p>ч҃а. До́ндеже притрꙋ́днѡ дѣ́ѧтельнымъ любомꙋ́дрїемъ въ по́тѣ лица̀ и҆справлѧ́емсѧ ко бг҃ꙋ, стра̑сти плѡтскі́ѧ ᲂу҆малѧ́юще, насꙋ́щнымъ хлѣ́бомъ воздѣ́ловаемымъ воздѣ́ланїемъ добродѣ́телей, и҆ сердца̀ человѣ̑къ ᲂу҆крѣплѧ́ющимъ, пита́етсѧ гдⷭ҇ь съ на́ми на трапе́зѣ дарова́нїй свои́хъ. Є҆гда́ же безстра́стїемъ ѡ҆ст҃и́тсѧ въ на́съ и҆́мѧ є҆гѡ̀, и҆ са́мъ воцр҃и́тсѧ во всѣ́хъ на́шихъ си́лахъ дꙋше́вныхъ, покори́въ и҆ ᲂу҆мири́въ разстоѧ̑щаѧ, глаго́лю же, го́ршее лꙋ́чшемꙋ по́мыслꙋ, и҆ во́лѧ є҆гѡ̀ бꙋ́детъ ꙗ҆́кѡ на небесѝ и҆ въ на́съ: тогда̀ пи́во но́во па́че сло́ва премꙋ́дрости словесѐ, че́рпаемо во ᲂу҆миле́нїи и҆ ра́зꙋмѣ та̑инъ вели́кихъ, пїе́тъ съ на́ми въ ца́рствїи свое́мъ въ на́съ сꙋ́щемъ. Въ прича́стїи же дх҃а быва́ющымъ на́мъ ст҃а́гѡ, и҆ до́брымъ и҆змѣнѧ́емымъ на́мъ и҆змѣне́нїемъ во ѡ҆бновле́нїи ᲂу҆ма̀ на́шегѡ: тогда̀ бг҃ъ сы́й, съ бо́ги бꙋ́детъ съ на́ми, ꙗ҆́кѡ безсме́ртно творѧ̀ прїѧ́тїе.</p>
<p>ч҃в. Є҆гда̀ неꙋдержи́маѧ вода̀ встра́ственныхъ ᲂу҆ма̀ пѡ́мыслъ прише́ствїемъ ᲂу҆де́ржана бꙋ́детъ ст҃а́гѡ дх҃а, и҆ сла́наѧ неподо́бныхъ мы́слей же и҆ помышле́нїй бе́здна воздержа́нїемъ и҆ размышле́нїемъ сме́рти ѡ҆бꙋзда́етсѧ: тогда̀ вѣ́етъ бж҃е́ственный дꙋ́хъ покаѧ́нїѧ, и҆схо́дѧтъ ᲂу҆миле́нїѧ во́ды, ꙗ҆̀же бг҃ъ и҆ влⷣка во ᲂу҆мыва́льницꙋ влїѧ́въ покаѧ́нїѧ, мы̑сленныѧ на́ши ѡ҆чища́етъ но́ги, и҆ ходи́ти достѡ́йны ѧ҆̀ твори́тъ во дворѣ̀ ца́рствїѧ своегѡ̀.</p>
<p>ч҃г. Сло́во бж҃їе бы́вши пло́ть, и҆ на́ше є҆стество̀ въ себѣ̀ соста́вльши, и҆ человѣ́къ соверше́нъ бы́вше кромѣ̀ грѣха̀ ꙗ҆́кѡ бг҃ъ соверше́нъ, сїѐ возсозда́вши, ѡ҆божѝ. Сло́во же сꙋ́щи пе́рвагѡ <anchor type="page" number="912"/> ᲂу҆ма̀ и҆ бг҃а, слове́ствꙋ сегѡ̀ соедини́сѧ, и҆ сїѐ бж҃е́ствєннаѧ мꙋ́дрствовати и҆ помышлѧ́ти на высотꙋ̀ воскрилѝ. Но и҆ ѻ҆́гнь сꙋ́щи, ѻ҆гне́мъ сꙋще́ственнымъ и҆ бж҃е́ственнымъ, ꙗ҆́ростное сегѡ̀ на сопротивобѡ́рныѧ стра̑сти и҆ бѣ́сы бы́стрѣ наѡстрѝ. Жела́нїе же сꙋ́щи всѧ́кагѡ слове́сна є҆стества̀, и҆ поко́й жела́нїѧ, жела́тельное сегѡ̀, въ прича́стїе бла̑гъ ѻ҆́ныхъ вѣ́чныѧ жи́зни съ завѣща́тельною любо́вїю разширѝ. И҆ та́кѡ всего̀ человѣ́ка въ себѣ̀ воз̾ѡбно́вльши, но́ва ѿ ве́тха содѣ́ла, ниеди́но ѡ҆глаго́ланїѧ сло́во на содѣ́телѧ сло́ва ѡ҆ возсозда́нїи наносѧ́ща.</p>
<p>ч҃д. Свѧщеннодѣ́йствовавши сло́во въ себѣ̀ на́ше возсозда́нїе, са́мо за ны̀ себѐ кресто́мъ и҆ сме́ртїю же́ртвꙋ сотворѝ, и҆ жре́тисѧ при́снѡ дае́тъ пречи́стое своѐ тѣ́ло, и҆ въ дꙋшепита́тельно всѐ пи́ршество предлага́етъ то̀ на всѧ́къ де́нь на́мъ: ꙗ҆́кѡ да сїѐ ꙗ҆дꙋ́ще, и҆ пїю́ще честнꙋ́ю є҆гѡ̀ кро́вь, въ чꙋ́вствѣ дꙋшѝ бꙋ́демъ причаще́нїемъ лꙋ́чши, не́жели є҆́же є҆смы̀, растворѧ́еми си́ми и҆ претворѧ́еми на бо́льшее ѿ ме́ньшагѡ, и҆ є҆ди́но твори́ми съ сꙋгꙋ́бымъ сло́вомъ сꙋгꙋ́бѡ, тѣ́ломъ и҆ дꙋше́ю слове́сною, ꙗ҆́кѡ съ воплоще́ннымъ бг҃омъ, и҆ на́мъ по пло́ти є҆диносꙋ́щнымъ. Ꙗ҆́коже не свои́мъ бы́ти, но є҆ди́но сотво́ршаго на ны̀ съ собо́ю безсме́ртною трапе́зою, и҆ сїѐ сотво́ршагѡ бы́ти положе́нїемъ, є҆́же то̀ по є҆стествꙋ̀ є҆́сть.</p>
<p>ч҃є. А҆́ще ᲂу҆́бѡ и҆скꙋше́нни трꙋда́ми добродѣ́телей, и҆ пред̾ѡчище́нни слеза́ми, пристꙋпа́юще ꙗ҆́мы ѿ хлѣ́ба сегѡ̀ и҆ ѿ сеѧ̀ ча́ши пїе́мъ, двѣма̀ є҆сте́ственными си́лами, сꙋгꙋ́бо сло́во кро́тостїю съ на́ми растворѧ́етсѧ, всѧ́кѡ претворѧ́ющи на́съ самѣ́хъ съ собо́ю, ꙗ҆́кѡ вопло́щшеесѧ, и҆ на́мъ по человѣ́чествꙋ є҆диносꙋ́щное, и҆ всѣ́хъ бг҃отворѧ́щее сло́вомъ ра́зꙋма, и҆ себѣ́ ны а҆́ки соѡбра̑зны и҆ бра́тїю ᲂу҆своѧ́ющее ꙗ҆́кѡ бг҃ъ, и҆ ѻ҆ц҃ꙋ̀ є҆диносꙋ́щное. А҆́ще же смѣ́шени съ вещество́мъ страсте́й, и҆ ѡ҆скверне́нни скве́рною грѣха̀ пристꙋпа́емъ: є҆сте́ственнымъ ѻ҆гне́мъ потреби́тельнымъ ѕло́бы, приближа́ющисѧ къ на́мъ пожига́етъ и҆ попалѧ́етъ всѣ́хъ на́съ, и҆ ꙗ҆̀же жи́зни подсѣца́етъ на́шеѧ, не своеѧ̀ бла́гости во́лею, но пренебреже́нїемъ нечꙋ́вствїѧ на́шегѡ понꙋжда́емо сꙋ́щи.</p>
<anchor type="page" number="913"/>
<p>ч҃ѕ. Ко всѣ̑мъ по дѣ́ѧтельномꙋ любомꙋ́дрїю пꙋ́ть наче́ншымъ ходи́ти за́повѣдей хрⷭ҇то́выхъ, гдⷭ҇ь неви́димѡ приближа́ѧсѧ, несоверше́нно и҆мꙋ́щымъ є҆щѐ мꙋдрова́нїе, и҆ сꙋмнѧ́щꙋюсѧ дꙋ́шꙋ ѡ҆ словесѝ добродѣ́тели, и҆́детъ съ ни́ми. И҆́хже ᲂу҆́бѡ пра́веднѡ и҆ ѻ҆́чи дꙋше́внїи держа́тсѧ ны́нѣ, є҆́же не позна́ти своѐ предспѣ́ѧнїе, внегда̀ и҆тѝ съ ни́ми гдⷭ҇ꙋ, и҆ содѣ́йствовати ᲂу҆́бѡ во и҆збавле́нїе ѿ страсте́й, подава́ти же рꙋ́кꙋ по́мощи во и҆справле́нїе всѧ́кїѧ добродѣ́тели. Творѧ́щымъ же предспѣ́ѧнїе въ по́двиги благоче́стїѧ, и҆ къ безстра́стїю смире́нїемъ грѧдꙋ́щымъ тѣ̑мъ, не хо́щетъ сло́во, да́же до сегѡ̀ ста́ти тѣ̑мъ ᲂу҆трꙋждє́ннымъ трꙋда́ми добродѣ́телей: но далеча́е и҆тѝ, и҆ къ видѣ́нїю возводи́тисѧ, ѿѻнꙋ́дꙋ же и҆ напита́въ и҆̀хъ въ мѣ́рꙋ хлѣ́ба дово́льна сле́зъ, свѣ́томъ ᲂу҆миле́нїѧ благословлѧ́етъ, и҆ ᲂу҆́мъ и҆́хъ ѿверза́етъ во є҆́же разꙋмѣ́ти глꙋбинꙋ̀ бж҃е́ственныхъ писа́нїй, и҆ ѿѻнꙋ́дꙋ є҆стества̀ и҆ словеса̀ ᲂу҆зрѣ́ти сꙋ́щихъ: и҆ сопрѧ́таетъ а҆́бїе ѿ ни́хъ себе́ бо є҆́же воста́ти тѣ̑мъ, и҆ рачи́тельнѣе взыска́ти наꙋчи́тисѧ, кі́й є҆́сть ра́зꙋмъ сꙋ́щихъ, и҆ ко́е є҆́сть є҆́же ѿ сегѡ̀ возвыше́нїе. И҆̀же и҆ тща́тельнѡ взыска́вше, на вы́шшее восхо́дѧтъ сло́ва слꙋже́нїе, и҆ проповѣ́даютъ всѣ̑мъ є҆́же ѿ дѣѧ́нїѧ и҆ видѣ́нїѧ сло́ва воскресе́нїе.</p>
<p>ч҃з. Пра́веднѣ сло́во ко́сность поноша́етъ коснѧ́щымъ въ трꙋдѣ́хъ дѣ́ѧтельнагѡ ѡ҆бꙋче́нїѧ, и҆ не хотѧ́щымъ преложи́тисѧ ѿѻнꙋ́дꙋ, и҆ къ вы́шшемꙋ взы́ти видѣ́нїѧ восхожде́нїю, глаго́лѧ и҆̀мъ: ѽ несмы́сленнїи и҆ ко́снїи се́рдцемъ, є҆́же не вѣ́ровати на могꙋ́щее ѿкры́ти сло́во, є҆сте́ственнагѡ видѣ́нїѧ ходѧ́щымъ по дꙋ́хꙋ глꙋбины̀ дꙋ́ха. Є҆́же бо не хотѣ́ти ѿ вводи́тельнѣйшихъ пѡ́двигъ на соверше́ннѣйшыѧ преходи́ти, и҆ ѿ глаго́ла тѣлесѐ бж҃е́ственнагѡ писа́нїѧ, на ᲂу҆́мъ и҆ ра́зꙋмъ сло́ва приходи́ти: зна́менїе є҆́сть дꙋшѝ ᲂу҆ны́лыѧ и҆ не ѡ҆щꙋща́ющїѧ дꙋхо́вныѧ по́льзы, и҆ зави́дѧщїѧ лю́тѣ своемꙋ̀ предспѣ́ѧнїю. Є҆́йже не то́чїю рече́тсѧ, ꙗ҆́кѡ ᲂу҆гаше́нъ носѧ́щей сво́й свѣти́льникъ: и҆дѝ, кꙋпѝ є҆ле́й ѿ продаю́щихъ, но къ семꙋ̀ є҆́же затвори́тисѧ є҆́й черто́гꙋ, и҆ ѿидѝ, не вѣ́мъ тѧ̀, ѿкꙋ́дꙋ є҆сѝ.</p>
<anchor type="page" number="914"/>
<p>ч҃и. Є҆гда̀ сло́во бж҃їе въ па́дшꙋю дꙋ́шꙋ, ꙗ҆́коже во гра́дъ прїи́детъ Виѳа́нїю, ᲂу҆ме́ршїй ѿ грѣха̀ ᲂу҆́мъ є҆ѧ̀ и҆ погребе́нный тле́ю страсте́й воскреша́ѧ: тогда̀ мꙋ́дрость и҆ пра́вда печа́лїю погрꙋже́ннѣ ѡ҆ ᲂу҆мерщвле́нїи ᲂу҆ма̀, ꙗ҆́коже пла́чꙋще ᲂу҆срѣта́ютъ є҆го̀, и҆ глаго́лютъ: а҆́ще бы є҆сѝ здѣ̀ бы́лъ въ на́съ, блюдо́мь же и҆ храни́мь, не бы̀ бра́тъ на́шъ ᲂу҆́мъ ᲂу҆́мерлъ ѿ грѣха̀. Ѿсю́дꙋ пра́вда ᲂу҆́бѡ напита́ти сло́во мно́гимъ попече́нїемъ и҆ дѣ́ланїемъ тщи́тсѧ добродѣ́телей, и҆ трапе́зꙋ томꙋ̀ разли́чнꙋ и҆ многови́днꙋ ѕлострада́нїѧ предложи́ти любоче́ствꙋетсѧ: мꙋ́дрость же и҆ны́хъ всѣ́хъ небре́гши попече́нїй, и҆ притрꙋ́днагѡ ѕлострада́нїѧ, при ᲂу҆́мномъ дѣ́ланїи, и҆ ᲂу҆́мныхъ движе́нїѧхъ сло́ва, и҆ разꙋмѣ́нїй видѣ́нїѧ є҆гѡ̀ слы́шанїи присѣдѣ́ти и҆збра̀. Тѣ́мже и҆ тꙋ̀ ᲂу҆́бѡ прїе́млетъ до́брѣ подвиза́ющꙋсѧ сло́во, напита́ти то̀ трапе́зою любоче́стнѣ многови́днагѡ и҆ дѣ́ѧтельнагѡ любомꙋ́дрїѧ: но ѡ҆ мно́зѣхъ пекꙋ́щꙋсѧ ви́дѣвъ ѕлострада́нїѧ, и҆ ѡ҆ вма́лѣ поле́зномъ ᲂу҆пражнѧ́ющꙋсѧ при́снѡ порица́етъ, є҆ди́нꙋ сꙋ́щꙋ и҆ско́момꙋ на потре́бꙋ и҆ послꙋже́нїе сло́ва: є҆́же лꙋ́чшемꙋ по́мыслꙋ покори́ти го́ршее, и҆ пе́рстное мꙋдрова́нїе дꙋшѝ преложи́ти въ дꙋхѡ́вны пѡ́двиги добродѣ́тели. Сїю́ же и҆ припохвалѧ́етъ, и҆ є҆сте́ственнѡ ᲂу҆своѧ́етъ, ꙗ҆́кѡ и҆збра́вшꙋ благꙋ́ю ча́сть дꙋхо́внагѡ ра́зꙋма, и҆́мже человѣ́ческїѧ превозлета́ющи ве́щи, въ бж҃е́ствєнныѧ глꙋбины̑ вхо́дитъ бж҃їѧ, и҆ би́серъ ѿѻнꙋ́дꙋ сло́ва до́брѣ прїѡбрѣта́етъ: и҆ на сокровє́ннаѧ сокрѡ́вища взира́етъ дꙋ́ха, и҆ несказа́ннаѧ є҆́й ра́дость прибыва́етъ, ꙗ҆́же не ѿи́метсѧ ѿ неѧ̀.</p>
<p>ч҃ѳ. Оу҆́мъ ᲂу҆мертви́выйсѧ страстьмѝ, и҆ прише́ствїемъ ѡ҆животвори́выйсѧ сло́ва бж҃їѧ, ка́мень нечꙋ́вствїѧ ѿложи́въ, разрѣша́етсѧ плени́цъ грѣха̀ и҆ тлетво́рныхъ пѡ́мыслъ ѿ слꙋ́гъ сло́ва: стра́ха, глаго́лю, мꙋ́ки, и҆ трꙋдѡ́въ добродѣ́тели, и҆ свѣ́та бꙋ́дꙋщїѧ наслади́всѧ жи́зни, ѿпꙋща́етсѧ въ безстра́стїе. И҆ ѿѻнꙋ́дꙋ на престо́лѣ сѣ́дъ чꙋ́вствъ, и҆ свѧщеннодѣ́йствовавъ чи́стѣ видѣ́нїѧ та́инство, соснѣ́дникъ быва́етъ сло́вꙋ, и҆ соѿше́дъ съ ни́мъ ѿ землѝ на небеса̀, ца́рствꙋетъ со хрⷭ҇то́мъ въ ца́рствїи бг҃а и҆ ѻ҆ц҃а̀, ᲂу҆поко́ивъ жела̑нїѧ своѧ̑ всѧ̑.</p>
<anchor type="page" number="915"/>
<p>р҃. По разрѣше́нїи тѣлесѐ та́мошнее воз̾ꙋстрое́нїе комꙋ́ждо ѿ тщали́выхъ зако́ннѡ подвиза́ющꙋсѧ и҆ къ средѣ̀ предспѣ́ющꙋ, и҆ соверша́емꙋ въ мѣ́рꙋ во́зраста и҆сполне́нїѧ хрⷭ҇то́ва, ꙗ҆́сно и҆ ꙗ҆́вственно быва́етъ и҆звѣ́ствованїемъ и҆ дѣ́йствованїемъ дх҃а. Ра́дость же вѣ́чна є҆́сть во свѣ́тѣ присносꙋ́щнѣмъ, блаже́нство ѻ҆́нагѡ поко́ѧ. Ра́дость же непреста́нна ѡ҆б̾е́млетъ сердца̀ подвиза́ющихсѧ зако́ннѡ здѣ̀, и҆ лобза́етъ тѣ́хъ весе́лїе ст҃а́гѡ дх҃а, є҆́же, по словесѝ гдⷭ҇ню, не ѿи́метсѧ ѿ ни́хъ. Сподо́бивыйсѧ ᲂу҆̀бо прише́ствїѧ ᲂу҆тѣ́шителева ѿсю́дꙋ, и҆ плодѡ́въ наслади́выйсѧ є҆гѡ̀ воздѣ́ланїемъ добродѣ́телей, и҆ ѡ҆богатѣ́вый бж҃е́ственными є҆гѡ̀ дарова́нїи, ра́дости и҆спо́лнь сы́й и҆ всѧ́кїѧ любвѐ, стра́хꙋ всѧ́комꙋ си́рѣчь бѣжа́вшꙋ, съ ра́достїю ᲂу҆́зъ тѣле́сныхъ разрѣша́етсѧ, и҆ съ ра́достїю ѿхо́дитъ ѿ ви́димыхъ, и҆̀хже и҆ жи́въ сы́й чꙋ́вства пре́жде забы̀, и҆ въ ра́дости неизглаго́ланнѣй почива́етъ свѣ́та, и҆дѣ́же всѣ́хъ веселѧ́щихсѧ жили́ще, а҆́ще тѣ́ло мно́жицею и҆ болѣ́знь въ разрѣше́нїи и҆ сѣче́нїи соедине́нїѧ въ нѣ́кихъ стра́ждетъ, ꙗ҆́коже неꙋдоборажда́ющїѧ жены̀.</p>
<anchor type="page" number="916"/>
<p>Тре́тїѧ со́тница глави́знъ ѡ҆ любвѝ и҆ соверше́нствѣ житїѧ̀, тогѡ́жде.</p>
<p>а҃. Оу҆́мъ безстра́стенъ є҆́сть бг҃ъ, па́че всѧ́кагѡ ᲂу҆ма̀ и҆ всѧ́кагѡ безстра́стїѧ свѣ́тъ, и҆ и҆сто́чникъ свѣ́та бла́га: премꙋ́дрость, сло́во и҆ ра́зꙋмъ, и҆ премꙋ́дрости сло́ва и҆ ра́зꙋма пода́тель. И҆̀мже ᲂу҆́бѡ да́шасѧ сїѧ̑ чистоты̀ ра́ди, и҆ въ ни́хже ᲂу҆смотрѣва́ютсѧ бога́тнѣ, си́ми воспасо́шасѧ, и҆ є҆́же по ѡ҆́бразꙋ соблюде́сѧ, ꙗ҆́коже бы́ти тѣ̑мъ ѿсю́дꙋ сынѡ́мъ бж҃їимъ води̑мымъ, по рече́нномꙋ, ѿ дх҃а: Є҆ли́цы дх҃омъ бж҃їимъ во́дѧтсѧ, сі́и сꙋ́ть сы́нове бж҃їи<footnote lang="cu">Ри́м. гл. и҃, ст. д҃і.</footnote>.</p>
<p>в҃. Є҆ли́цы трꙋды̀ ѡ҆бꙋче́нїѧ чи́стыхъ себѐ содѣ́лаша ѿ всѧ́кїѧ скве́рны пло́ти и҆ дꙋ́ха, прїѧ́тєлища безсме́ртнагѡ бы́ша є҆стества̀ дарова́нїй дх҃а. Доспѣ́вшїи же въ сїѐ, свѣ́та сꙋ́ть бла́га и҆спо́лненни, ѿ негѡ́же тишины̀ въ ми́рѣ се́рдцемъ и҆сполнѧ́еми, ѿрыга́ютъ словеса̀ бла̑га, и҆ премꙋ́дрость бж҃їѧ и҆стека́етъ ѿ ᲂу҆сте́нъ и҆́хъ съ ра́зꙋмомъ бж҃е́ственныхъ и҆ человѣ́ческихъ веще́й, и҆ сло́во и҆́хъ не мꙋ́тно глꙋбины̑ дх҃а сказꙋ́ющо: На таковы́хъ нѣ́сть зако́на<footnote lang="cu">Гала́т. гл. є҃, ст. к҃г.</footnote> є҆ди́ною соедини́вшихсѧ бг҃ови, и҆ до́брымъ и҆змѣни́вшихсѧ и҆змѣне́нїемъ.</p>
<p>г҃. И҆́же ᲂу҆се́рднымъ тща́нїемъ къ бг҃ꙋ и҆справлѧ́ѧйсѧ притрꙋ́днѡ, и҆з̾ѡбраже́нїе ѡ҆́браза ѻ҆́нагѡ добродѣ́тельми дꙋшѝ и҆ тѣ́ла быва́етъ: то́й ᲂу҆́бѡ въ бз҃ѣ, и҆ бг҃ъ въ не́мъ почива́ѧ по растворе́нїю. Ꙗ҆́коже бы́ти и҆ ви́дѣтисѧ томꙋ̀ ᲂу҆́бѡ ѿсю́дꙋ, ѡ҆́бразꙋ бж҃е́ственнагѡ блаже́нства въ бога́тствѣ дарова́нїй дх҃а, и҆ положе́нїемъ бг҃ꙋ: Бг҃ꙋ же тайнонача́льникꙋ соверше́нства є҆гѡ̀.</p>
<anchor type="page" number="917"/>
<p>д҃. Не ѿ члено́внагѡ тѣлесѐ положе́нїѧ невѣ́жествомъ води́мь да рече́тъ кто̀, по ѡ҆́бразꙋ бж҃їю бы́ти человѣ́кꙋ, но ѿ ᲂу҆́мнагѡ є҆стества̀ ᲂу҆ма̀, не ѡ҆писꙋ́емагѡ ѿ тѧготѣ́ющагѡ до́лꙋ тѣ́ла. Ꙗ҆́коже бо бж҃е́ственное є҆стество̀ внѣ̀ всѧ́кїѧ тва́ри и҆ дебельства̀ сꙋ́ще не ѡ҆писꙋ́етсѧ, безпредѣ́льно и҆ безтѣле́сно сꙋ́ще, и҆ па́че сꙋщества̀ и҆ сло́ва всѧ́кагѡ нека́чественно, неприкоснове́нно, неколи́чественно, неви́димо, безсме́ртно, непостижи́мо, неразꙋмѣва́емо ѿню́дъ ѿ на́съ: та́кѡ и҆ да́нное ѿ негѡ̀ на́мъ ᲂу҆́мное є҆стество̀ неѡпи́санно сꙋ́ще и҆ кромѣ̀ дебельства̀ сегѡ̀ безтѣле́снѡ є҆́сть, неви́димо, неприкоснове́нно, непостижи́мо, и҆ ѡ҆́бразъ безсме́ртныѧ и҆ присносꙋ́щныѧ сла́вы є҆гѡ̀.</p>
<p>є҃. Оу҆́мъ пе́рвый сы́й бг҃ъ, ꙗ҆́кѡ ца́рь всегѡ̀, є҆диносꙋ́щное въ себѣ̀ и҆́мать сло́во и҆ со дх҃омъ соприсносꙋ́щное. Нижѐ без̾ сло́ва и҆ дх҃а сы́й когда̀ за є҆стества̀ нераздѣ́льное, нижѐ слива́емь съ ни́ми, за неслїѧ́нное ра́знства сꙋ́щихъ въ не́мъ ѵ҆поста́сей. Тѣ́мже и҆ сло́во ѿ сꙋщества̀ своегѡ̀ є҆сте́ственнѣ ражда́ѧ, са́мъ себѣ̀ раздѣлѧ́етсѧ, нераздѣ́ленъ сы́й себѣ̀. И҆́мать же соесте́ственнаго, собезнача́льнаго своего̀ дх҃а ѿ ѻ҆ц҃а̀ и҆сходѧ́щаго предвѣ́чнѣ соприсносꙋ́щное сло́во, и҆ ро́ждшаго не ѿсѣца́етсѧ: є҆ди́но бо є҆́сть ѻ҆бои̑мъ є҆стество̀ и҆ нераздѣ́льнѡ, а҆́ще и҆ ра́знствомъ ѵ҆поста́сей, раздѣлѧ́етсѧ на ли́ца, и҆ тро́ичнѣ воспѣва́етсѧ ѻ҆ц҃ъ, сн҃ъ и҆ ст҃ы́й дх҃ъ. И҆ никогда́же сїѧ̑ ꙗ҆́кѡ є҆ди́но є҆стество̀, и҆ бг҃ъ є҆ди́нъ соприсносꙋ́щнагѡ раздѣлѧ́ютсѧ сꙋщества̀ и҆ є҆стества̀. Сегѡ̀ ᲂу҆́бѡ трїѷпоста́снагѡ и҆ є҆ди́нственнагѡ є҆стества̀ ѡ҆́бразъ мѝ ви́ждь, по разꙋмѣва́емомꙋ созда́ннаго ѿ негѡ̀ человѣ́ка, а҆ не по ви́димомꙋ по безсме́ртномꙋ и҆ при́снѡ та́кожде сꙋ́щемꙋ, а҆ не по ме́ртвенномꙋ и҆ разрѣша́емомꙋ.</p>
<p>ѕ҃. Ꙗ҆́коже ᲂу҆́мъ сы́й и҆ превы́шше премꙋ́дростїю тѣ́мъ содѣ́тельствованныхъ созда́нїй бг҃ъ ражда́ѧ нете́чно сло́во, къ си́хъ пребыва́нїю, и҆ къ си́лѣ и҆́хъ и҆спꙋща́ѧ, ꙗ҆́коже пи́сано є҆́сть, прест҃а́го дх҃а, внѣ̀ є҆́сть и҆ внꙋ́трь всегѡ̀: та́кѡ и҆ бж҃е́ственнагѡ є҆гѡ̀ є҆стества̀ прича́стникъ человѣ́къ, ѡ҆́бразъ сы́й є҆гѡ̀ по разꙋмѣва́емомꙋ ᲂу҆́мныѧ и҆ безтѣле́сныѧ и҆ безсме́ртныѧ дꙋшѝ, и҆ ᲂу҆́мъ <anchor type="page" number="918"/> и҆мѣ́ѧ є҆сте́ственнѣ сло́во ражда́ющъ ѿ сꙋщества̀ своегѡ̀, и҆́миже всѧ̀ си́ла соблюда́етсѧ тѣлесѐ, внѣ̀ є҆́сть и҆ внꙋ́трь вещества̀ и҆ ви́димыхъ си́хъ. И҆ ꙗ҆́коже созда́вый є҆го̀ нераздѣ́ленъ є҆́сть свои́хъ ѵ҆поста́сей, сло́ва глаго́лю и҆ дх҃а: та́кѡ и҆ то́й по дꙋшѝ нераздѣ́ленъ є҆́сть ᲂу҆ма̀ и҆ сло́ва є҆ди́нагѡ є҆стества̀ и҆ сꙋщества̀, неѡпи́саннагѡ тѣ́ломъ.</p>
<p>з҃. Трїѷпоста́сно є҆́сть бж҃ество̀ во ѻ҆ц҃ѣ̀ и҆ сн҃ѣ и҆ ст҃ѣ́мъ дс҃ѣ покланѧ́емое. Во трїе́хъ зри́тсѧ раздѣле́нїихъ и҆ созда́нный ѿ негѡ̀ ѡ҆́бразъ, человѣ́къ въ дꙋшѝ, ᲂу҆мѣ̀ и҆ сло́вѣ, покланѧ́ѧйсѧ самомꙋ̀ ѿ не сꙋ́щихъ всѧ̑ сотво́ршемꙋ бг҃ꙋ: ꙗ҆̀же ᲂу҆́бѡ бг҃ꙋ по є҆стествꙋ̀ соприсносꙋ́щна же сꙋ́ть и҆ є҆диносꙋ́щна, сїѧ̑ и҆ ѡ҆́бразꙋ є҆гѡ̀ по є҆стествꙋ̀ соесте́ствєнна же сꙋ́ть и҆ є҆диносꙋ́щна, ѿ ни́хже є҆́же по ѡ҆́бразꙋ въ на́съ зри́тсѧ, и҆ и҆́миже ѡ҆́бразъ є҆́смь бж҃їй, а҆́ще и҆ бре́нїю и҆ пра́хꙋ смѣша́юсѧ.</p>
<p>и҃. И҆́но є҆́сть ѡ҆́бразъ бж҃їй, а҆ и҆́но ви̑димаѧ на ѡ҆́бразѣ. Ѡ҆́бразъ бо бж҃їй є҆́сть, дꙋша̀ ᲂу҆́мна, ᲂу҆́мъ и҆ сло́во, є҆ди́ное и҆ нераздѣ́льное є҆стество̀: ви̑димаѧ же на ѡ҆́бразѣ, нача́льственное є҆́сть и҆ ца́рское и҆ самовла́стное. Си́це и҆ сла́ва, и҆́но є҆́сть ᲂу҆ма̀, и҆́но же досто́инство: и҆ и҆́но же по ѡ҆́бразꙋ бж҃їю, и҆ и҆́но є҆́же по подо́бїю. И҆ сла́ва ᲂу҆́бѡ ᲂу҆ма̀ є҆́сть: горѣно́сное, приснодви́жное къ гѡ́рнимъ, ѻ҆́строе, чи́стое, разꙋ́мное, премꙋ́дрое, безсме́ртное. Досто́инство же слове́сное: ца́рское, нача́льственное же и҆ самовла́стное. А҆ є҆́же по ѡ҆́бразꙋ бж҃їю є҆́сть, є҆́же ѡ҆ дꙋшѝ и҆ ᲂу҆мѣ̀ и҆ сло́вѣ тождеѷпоста́сное же и҆ є҆диносꙋ́щное, нераздѣ́льное же и҆ неразлꙋ́чное: дꙋши́ бо є҆́сть ᲂу҆́мъ и҆ сло́во безпло́тныѧ и҆ безсме́ртныѧ, и҆ бж҃е́ственныѧ, и҆ ᲂу҆́мныѧ, ꙗ҆̀же и҆ є҆диносꙋ̑щна сꙋ́ть и҆ соприсносꙋ̑щна, несѣкѡ́ма никогда́же ѿ себѐ, и҆лѝ разлꙋчи́тисѧ могꙋ̑ща. А҆ є҆́же по подо́бїю є҆́сть: пра́ведное, и҆́стинное, благоꙋтро́бное, милосе́рдое и҆ человѣколюби́вое. Въ ни́хже ᲂу҆́бѡ сїѧ̑ дѣ́йствꙋютсѧ и҆ хранѧ́тсѧ, въ тѣ́хъ зри́тсѧ ꙗ҆́снѡ и҆ є҆́же по ѡ҆́бразꙋ и҆ по подо́бїю. По є҆стествꙋ̀ ᲂу҆́бѡ ꙗ҆́ственнѡ дви́жимыхъ: по досто́инствꙋ же, па́че и҆ны́хъ вы́шше лежа́щихъ.</p>
<p>ѳ҃. Слове́снѣй дꙋшѝ въ трѝ раздѣлѧ́емѣй, и҆ во двою̀ зри́мѣй: ѻ҆́во ᲂу҆́бѡ є҆ѧ̀ слове́сно є҆́сть, ѻ҆́во же страда́тельно. И҆ <anchor type="page" number="919"/> слове́сное ᲂу҆́бѡ є҆ѧ̀ по ѡ҆́бразꙋ созда́вшагѡ ю҆̀ сꙋ́ще, неꙋдержи́мо є҆́сть и҆ неви́димо, и҆ неѡпредѣле́нно чꙋ́вствами, ꙗ҆́кѡ внѣ̀ и҆ внꙋ́трь сꙋ́ще и҆́хъ. Си̑мъ спрїѡбща́ющисѧ ᲂу҆́мнымъ и҆ бж҃е́ствєннымъ си́ламъ по є҆стествꙋ̀, къ бг҃ꙋ ꙗ҆́кѡ къ первоѡбра́зїю свѧще́ннымъ ра́зꙋмомъ сꙋ́щихъ востека́етъ, и҆ бж҃е́ственнагѡ є҆гѡ̀ въ наслажде́нїи быва́етъ є҆стества̀: страда́тельное же є҆ѧ̀ раздѣлѧ́етсѧ чꙋ́вствами, страсте́мъ и҆ ѿра́дамъ подлежа́ще. Си́мъ чꙋвстви́тельномꙋ пита́тельномꙋ же и҆ расти́тельномꙋ спрїѡбща́ющисѧ є҆стествꙋ̀, воздꙋ́хъ прїе́млетъ, хла́дъ же и҆ теплотꙋ̀, и҆ пи̑щи въ пребыва́нїе, въ живо́тъ, раще́нїе и҆ здра́вїе. Тѣ́мже и҆ си́мъ соизмѣнѧ́емо, ѻ҆вогда̀ ᲂу҆́бѡ жела́етъ безслове́снѡ по́хоти, ѿ є҆́же по є҆стествꙋ̀ движе́нїѧ предви́гшесѧ, ѻ҆вогда́ же раздража́етсѧ, и҆ безслове́сною ꙗ҆́ростїю но́ситсѧ: а҆лка́ти же твори́тъ и҆ жажда́ти, ѡ҆печалѧ́тисѧ, болѣ́зновати, и҆ напроти́въ ᲂу҆слажда́тисѧ. Ꙗ҆́кѡ ѿра́дами ᲂу҆́бѡ ᲂу҆слажда́емо, скорбьми́ же мꙋ́чимо: є҆́же и҆ страда́тельна ча́сть є҆ѧ̀ пра́веднѣ нарица́етсѧ, ꙗ҆́кѡ и҆стѧза́ема страстьмѝ. Є҆гда̀ ᲂу҆̀бо ме́ртвенное сїѐ поже́рто бꙋ́детъ сло́ва живото́мъ, лꙋ́чшемꙋ побѣди́вшꙋ: тогда̀ и҆ живо́тъ і҆и҃совъ ꙗ҆ви́тсѧ въ ме́ртвеннѣй пло́ти на́шей<footnote lang="cu">в҃ Кор. гл. д҃, ст. а҃і.</footnote>, животво́рнꙋю ме́ртвость въ на́съ творѧ̀ безстра́стїѧ и҆ нетлѣ́нїе безсме́ртїѧ подаѧ̀, прише́ствїемъ дх҃а.</p>
<p>і҃. Ꙗ҆́коже содѣ́тель всегѡ̀ и҆ пре́жде не́же всѧ̑ ѿ не сꙋ́щихъ сотвори́ти, ра́зꙋмъ, є҆стєства̀, и҆ словеса̀ всѣ́хъ сꙋ́щихъ и҆мѣ́ѧше ꙗ҆́кѡ цр҃ь вѣкѡ́въ и҆ прови́дѣцъ въ себѣ̀: та́кѡ и҆ по ѡ҆́бразꙋ своемꙋ̀ созда́ннаго въ царѧ̀ тва́ри человѣ́ка, всѣ́хъ и҆мѣ́ти сотворѝ сꙋ́щихъ словеса̀, є҆стєства̀, и҆ ра́зꙋмъ въ себѣ̀. Тѣ́мже и҆ сꙋхо́е ᲂу҆́бѡ и҆ хла́дное вла́ги ѿ землѝ и҆́мать по созда́нїю своемꙋ̀: те́плое же кро́ве и҆ вла́жное ѿ воздꙋ́ха и҆ ѿ ѻ҆гнѧ̀: вла́жное же фле́гмы и҆ хла́дное ѿ воды̀, и҆ ѿ садѡ́въ ᲂу҆́бѡ расти́тельное: ѿ животносадо́вныхъ же, пита́тельное: ѿ безслове́сныхъ же живо́тныхъ, страда́тельное: ѿ а҆́гг҃лѡвъ, ᲂу҆́мное же и҆ слове́сное: <anchor type="page" number="920"/> ѿ бг҃а же дыха́нїе: са́мꙋ тꙋ̀ невеще́ственнꙋю, безтѣле́снꙋю и҆ безсме́ртнꙋю дꙋ́шꙋ во ᲂу҆мѣ̀ и҆ сло́вѣ зри́мꙋю, и҆ си́лою дх҃а ст҃а въ сꙋществѣ̀ и҆ жи́зни.</p>
<p>а҃і. По подо́бїю є҆смы̀ бг҃а, созда́вшагѡ ны̀ по ѡ҆́бразꙋ своемꙋ̀ и҆ по подо́бїю, добродѣ́телїю и҆ ра́зꙋмомъ: покры́ бо небеса̀ добродѣ́тель є҆гѡ̀, и҆ хвале́нїѧ є҆гѡ̀ и҆спо́лнь землѧ̀<footnote lang="cu">А҆ввак. гл. г҃, ст. г҃.</footnote>. Добродѣ́тель же бж҃їѧ є҆́сть, пра́вда, и҆ преподо́бїе, и҆ и҆́стина, ꙗ҆́коже глаго́летъ даві́дъ: си́ленъ є҆сѝ гдⷭ҇и, и҆ и҆́стина твоѧ̀ ѻ҆́крестъ тебѐ<footnote lang="cu">Ѱал. п҃и, ст. ѳ҃.</footnote>. И҆ па́ки: Пра́веденъ и҆ преподо́бенъ гдⷭ҇ь. Пра́востїю и҆ бла́гостїю: бла́гъ бо и҆ пра́въ гдⷭ҇ь, сло́вомъ премꙋ́дрости и҆ сло́вомъ вѣ́дѣнїѧ: въ то́мъ бо сꙋ́ть сїѧ̑, и҆ премꙋ́дрость и҆ сло́во нарица́етсѧ. Свѧты́нею и҆ соверше́нствомъ, ꙗ҆́коже са́мъ глаго́летъ: Бꙋ́дите соверше́ни, ꙗ҆́коже ѻ҆ц҃ъ ва́шъ небе́сный соверше́нъ є҆́сть<footnote lang="cu">Матѳ. гл. є҃, ст. м҃и.</footnote>. Бꙋ́дите свѧ́ти, ꙗ҆́коже а҆́зъ ст҃ъ є҆́смь. Смире́нїемъ и҆ кро́тостїю: Наꙋчи́тесѧ ѿ менѐ, глаго́летъ, ꙗ҆́кѡ кро́токъ є҆́смь и҆ смире́нъ се́рдцемъ: и҆ ѡ҆брѧ́щете поко́й дꙋша́мъ ва́шымъ<footnote lang="cu">Матѳ. гл. а҃і, ст. к҃ѳ.</footnote>.</p>
<p>в҃і. Ѡ҆́бразъ бж҃їй ᲂу҆́мъ на́шъ сво́йственное въ себѣ̀ и҆́мать, є҆гда̀ во свои́хъ пребыва́етъ и҆ не дале́че досто́инства своегѡ̀ дви́житсѧ, въ бз҃ѣ пребыва́ти и҆ томꙋ̀ соединѧ́тисѧ и҆́щетъ, ѿ негѡ́же нача́ло и҆́мать, и҆́мже и҆ дви́житсѧ, къ немꙋ́же и҆ востека́етъ є҆сте́ственными сво́йствы, и҆ того̀ подража́ти жела́етъ человѣколю́бїемъ, кро́тостїю и҆ простото́ю. Тѣ́мже и҆ са́мъ сло́во ражда́ѧ, ꙗ҆́кѡ и҆́на небеса̀ дꙋшѝ па́ки созида́етъ є҆диноплеме́нныхъ человѣ̑къ, и҆ крѣ́пки ты̑ѧ терпѣ́нїемъ дѣ́ѧтельныхъ соверша́етъ добродѣ́телей, и҆ животвори́тъ сїѧ̑ дх҃омъ ᲂу҆́стъ свои́хъ, си́лꙋ на гꙋби̑тельныѧ стра̑сти подаѧ̀ въ нѧ̀. И҆ та́кѡ ви́димь є҆́сть содѣ́тель и҆ то́й мы́сленныѧ тва́ри, и҆ вели́кагѡ мі́ра, своего̀ подража́ѧ влѣ́потꙋ бг҃а, и҆ слы́шитъ ꙗ҆́снѣ свы́ше: и҆зводѧ́й досто́йна ѿ недосто́йныхъ, ꙗ҆́кѡ ᲂу҆ста̀ моѧ̑ бꙋ́детъ.</p>
<p>г҃і. И҆́же въ тѣ́хъ ꙗ҆̀же по є҆стествꙋ̀ движе́нїихъ ᲂу҆ма̀ и҆ досто́инствѣ пребыва́ѧй сло́ва, чи́стъ ѿ вещества̀ соблюда́етсѧ, и҆ <anchor type="page" number="921"/> ᲂу҆краша́етсѧ кро́тостїю. смиренномꙋ́дрїемъ, любо́вїю и҆ милосе́рдїемъ, и҆ ѡ҆сїѧ́нїи ст҃а́гѡ просвѣща́етсѧ дх҃а. На высѡ́ка же видѣ̑нїѧ взира́ѧ, въ ра́зꙋмѣ быва́етъ сокрове́нныхъ бж҃їихъ та́инствъ. И҆ сло́вомъ премꙋ́дрости, могꙋ́щимъ слы́шати сїѧ̑, благолюби́вѡ слꙋ́житъ: не себѣ̀ то́чїю многоꙋмножа́ѧ тала́нтъ, но и҆ бли̑жнимъ сегѡ̀ преподаѧ̀ наслажде́нїе.</p>
<p>д҃і. И҆́же є҆ди́но па́че дво́ицы превозвы́сивый, и҆ ѿ сеѧ̀ свобо́дно содѣ́лавый сегѡ̀ благоро́дїе, невеще́ственно ѡ҆брѣ́те междꙋ̀ невеще́ственными дꙋ́хи жи́тельство, дꙋ́хъ и҆ са́мъ мы́сленъ бы́въ, а҆́ще и҆ посредѣ̀ ви́димь є҆́сть и҆нѣ́хъ человѣ̑къ соѡбраща́ѧсѧ тѣ́ломъ.</p>
<p>є҃і. И҆́же є҆ди́наго досто́инствꙋ и҆ є҆стествꙋ̀ дво́ицы покори́вый рабо́тꙋ, всю̀ тва́рь бг҃ови покорѝ, во є҆ди́но разстоѧ̑щаѧсѧ совокꙋпи́въ, и҆ ᲂу҆миротвори́въ всѧ́чєскаѧ.</p>
<p>ѕ҃і. До́ндеже проти́въ себѐ є҆стество̀ сꙋ́щихъ въ на́съ си́лъ безчи́нствꙋетъ, и҆ во мнѡ́га и҆на́чєвства расточа́етсѧ: неприча́стни є҆смы̀ и҆ преесте́ственныхъ дарѡ́въ бж҃їихъ. Си́хъ же сꙋ́ще неприча́стни, дале́че нѣ́гдѣ, и҆ та́инственнагѡ сщ҃еннодѣ́йства нбⷭ҇нагѡ же́ртвенника въ мы́сленномъ ᲂу҆ма̀ дѣ́ланїи соверша́емагѡ, стои́мъ. Повнегда́ же мно́гимъ тща́нїемъ сщ҃е́нныхъ пѡ́двигъ ѿ привеще́ственныѧ ѕло́бы ѡ҆чи́стимсѧ, и҆ во є҆ди́но и҆на́чєвства на̑ша си́лою дꙋ́ха присобере́мъ: тогда̀ и҆ неизрече́нныхъ бла̑гъ бж҃їихъ въ прича́стїи быва́емъ, и҆ бж҃е́ствєннаѧ та̑инства, та́инственнагѡ сщ҃еннодѣ́йства ᲂу҆ма̀ на пренебе́сный и҆ мы́сленный бж҃їй же́ртвенникъ досто́йнѡ сло́вꙋ и҆ бг҃ꙋ возно́симъ: ꙗ҆́кѡ зри́тели и҆ свѧще́нницы безсме́ртныхъ та̑инъ є҆гѡ̀.</p>
<p>з҃і. Пло́ть похотствꙋ́етъ на дꙋ́ха, и҆ дꙋ́хъ на пло́ть<footnote lang="cu">Гала́т. гл. є҃, ст. з҃і.</footnote>. Ра́ть нѣ́каѧ є҆́сть во ѻ҆бои́хъ непримири́тельна: ка́кѡ є҆ди́но на дрꙋго́е побѣди́тєльнаѧ и҆мѣ́ти бꙋ́детъ, и҆ под̾ свою̀ держа́вꙋ приведе́тъ. Сїѐ и҆на́чевство въ на́съ глаго́летсѧ и҆ крамола̀, и҆ преклоне́нїе, и҆ мѣ́рило, и҆ ѻ҆бою́дна бра́нь, и҆́мже дꙋша̀ раздѣлѧ́етсѧ, гдѣ́либо преклоне́нїе ᲂу҆́мъ да́стъ въ ве́щь и҆ стра́сть человѣ́ческꙋ.</p>
<anchor type="page" number="922"/>
<p>и҃і. До́ндеже нестоѧ́тельными пѡ́мыслы раздѣлѧ́емсѧ, и҆ зако́нъ пло́ти въ на́съ держи́тсѧ и҆ блюде́тсѧ: во мнѡ́гїѧ же ча̑сти расточа́емсѧ, и҆ ѿ бж҃е́ственныѧ є҆ди́ницы и҆зме́щеми є҆смы̀, ꙗ҆́кѡ не ѡ҆богатѣ́вше сеѧ̀ є҆ди́нствомъ. Внегда́ же ме́ртвенное сїѐ поже́рто бꙋ́детъ є҆динотво́рною си́лою и҆ преесте́ственнымъ безпопече́нїемъ, и҆ ᲂу҆́мъ самагѡ̀ себѐ бꙋ́детъ, премꙋдротво́рными ѡ҆сїѧ́нїи и҆ разꙋмѣ́нїи ѡ҆заре́нъ бы́въ: сплета́ема въ є҆ди́ницꙋ бг҃ови́днѣ дꙋша̀, є҆ди́но вмѣ́стѡ мно́гихъ и҆на́чевствъ быва́етъ, и҆ бж҃е́ственнѣй совокꙋ́пльшисѧ є҆ди́ницѣ, простото́ю бг҃оподража́тельнѣ соединѧ́етсѧ. И҆ сѐ є҆́сть є҆́же во дре́внее дꙋшѝ па́ки ᲂу҆строе́нїе, и҆ є҆́же на лꙋ́чшее на́ше ѡ҆бновле́нїе.</p>
<p>ѳ҃і. Лю́то є҆́сть невѣ́жество, и҆ па́че лю́тыхъ, са́мою ве́щїю тьма̀ сꙋ́щи ѡ҆сѧза́ема, и҆ дꙋ́шы, въ ни́хже ни бꙋ́детъ, мра̑чны сотворѧ́ющо, и҆ на мнѡ́га по́мысленное раздѣлѧ́ющо, и҆ ѿ є҆́же съ бг҃омъ соедине́нїѧ дꙋ́шꙋ ѿсѣца́ющо. Сегѡ̀ всѐ собира́емое, безслове́сїе є҆́сть: безслове́сна бо и҆ нечꙋ́вственна всего̀ содѣ́ловаетъ человѣ́ка. И҆ и҆́мже ѡ҆́бразомъ невѣ́жество въ дебе́лость возлїѧ́вшисѧ мно́гꙋ, глꙋбина̀ а҆́дова быва́етъ си́мъ покрыва́емой дꙋшѝ, въ не́йже всѧ́ко томле́нїе и҆ болѣ́знь, печа́ль и҆ воздыха́нїе є҆́сть: та́кѡ и҆ бж҃е́ственный ра́зꙋмъ свѣ́телъ нѣ́какѡ и҆ безмѣ́ренъ въ свѣтолїѧ́нїе сы́й, свѣтови́дны дꙋ́шы, въ ни́хже чрез̾ чистотꙋ̀ ни бꙋ́детъ, бг҃олѣ́пнѡ содѣ́ловаетъ, и҆ и҆сполнѧ́етъ сїѧ̑ ми́ра, тишины̀, ра́дости, премꙋ́дрости неизрече́нныѧ, и҆ соверше́нныѧ любвѐ.</p>
<p>к҃. Прише́ствїе бж҃е́ственнагѡ свѣ́та про́сто и҆ є҆ди́нственно сꙋ́щи, къ себѣ̀ собира́етъ прича̑стницы своѧ̑ дꙋ́шы, и҆ къ себѣ̀ ѡ҆браща́етъ, и҆ соединѧ́етъ ѧ҆̀ своемꙋ̀ є҆ди́нствꙋ, и҆ соверша́етъ свои́мъ соверше́нствомъ, и҆ къ глꙋбина́мъ бж҃їимъ возво́дитъ зри́тельное ᲂу҆ма̀ и҆́хъ, и҆ та̑инъ вели́кихъ зри́тєльницы и҆ таи̑нницы и҆ тайноводи́тєльницы ты̑ѧ содѣ́ловаетъ. Ѡ҆чи́ститисѧ ᲂу҆̀бо восхощѝ трꙋды̑ вконе́цъ, и҆ ᲂу҆́зриши глаго́лемыхъ въ тебѣ̀ ꙗ҆́вственнѡ любе́зное бг҃ꙋ дѣ́йство.</p>
<p>к҃а. Приходѧ̑щаѧ ра́зꙋмомъ ко ѡ҆чищє́ннымъ дꙋша́мъ ѡ҆сїѧ̑нїѧ пе́рвагѡ свѣ́та, не то́чїю ты̑ѧ бла̑ги сотворѧ́ютъ и҆ свѣтови̑дны <anchor type="page" number="923"/> содѣ́ловаютъ: но и҆ возво́дѧтъ є҆сте́ственнымъ видѣ́нїемъ на мы́слєннаѧ небеса̀. И҆ ни си́це си̑мъ ꙗ҆̀же бж҃е́ственнагѡ сто́ѧтъ дѣ́йства: но да́же дото́лѣ та́мѡ соверша́ютсѧ, до́ндеже съ є҆ди́нѣмъ премꙋ́дростїю и҆ ра́зꙋмомъ неизрече́нныхъ соединѧ́тсѧ, є҆ди́но вмѣ́стѡ мно́гихъ въ не́мъ бꙋ́дꙋтъ</p>
<p>к҃в. Пе́рвѣе ᲂу҆́бѡ непримѣ̑снымъ и҆ немꙋ̑тнымъ на́мъ подоба́етъ бы́ти ѡ҆чисти́тельнымъ чи́номъ ѿ привеще́ственныѧ ѕло́бы мы́сленныхъ. Та́же просвѣщє́ннымъ и҆ присносїѧ́тєльнымъ, и҆ны́мъ чи́номъ просвѣти̑тельнымъ ᲂу҆́мными ѻ҆чесы̑, и҆́же та́инственною соверша́етсѧ и҆ въ бз҃ѣ сокрове́нною премꙋ́дростїю. И҆ та́кѡ востещѝ во свѧще́нныхъ ра́зꙋмѡвъ вѣ́дѣнїе нѡ́ваѧ и҆ вє́тхаѧ сло́вомъ и҆мꙋ́щымъ ᲂу҆́ши слꙋжа́щее, и҆ препода́тєльнымъ бы́ти сокрове́нныхъ тогѡ̀ та́инственныхъ разꙋмѣ́нїй, въ несквє́рныѧ та̑ ꙗ҆́вѣ ꙗ҆́кѡ преводѧ́щимъ слꙋ́хи, и҆ ѿ несоверше́ннѣйшихъ сокрыва́ющимъ, да не ст҃а̑ѧ даю́тсѧ псѡ́мъ, нижѐ би́серъ сло́ва поме́щетсѧ во сви́нствєнныѧ дꙋ́шы непотре́бенъ творѧ́щыѧ є҆го̀.</p>
<p>к҃г. Є҆гда̀ кто̀ горѧ́честь дꙋшѝ своеѧ̀ въ зало́гственной вѣ́рѣ зри́тъ разширѧ́емꙋ, и҆ бж҃їю любо́вь: тогда̀ хрⷭ҇та̀ носи́ти да вѣ́сть въ себѣ̀, є҆́же ѿ землѝ и҆ ви́димыхъ дѣ́йствꙋюща возвыше́нїе дꙋшѝ є҆гѡ̀, и҆ на небесѣ́хъ жили́ще ᲂу҆готовлѧ́юща є҆́й. Є҆гда́ же ра́дости и҆сполнѧ́тисѧ се́рдце своѐ ᲂу҆смотрѣва́етъ, и҆ въ жела́нїи бы́ти неизрече́нныхъ бж҃їихъ бла̑гъ со ᲂу҆миле́нїемъ: тогда̀ вѣ́дый да бꙋ́детъ ѿ бж҃е́ственна дѣ́йствꙋема себѐ дꙋ́ха. Є҆гда́ же свѣ́та неизрече́нна и҆сполнѧ́емь ѡ҆щꙋти́тъ сво́й ᲂу҆́мъ, и҆ разꙋмѣ́нїй премꙋ́дрости лꙋ́чшїѧ: тогда̀ да вѣ́сть прише́ствїю бы́ти и҆ быва́ти ᲂу҆тѣ́шителѧ въ дꙋшѝ свое́й, въ ꙗ҆вле́нїе сокрове́нныхъ въ не́мъ сокро́вищъ ца́рствїѧ небе́снагѡ. И҆ ꙗ҆́коже пала́тꙋ бж҃їю и҆ жили́ще дх҃а, и҆звѣ́стнѡ себѐ да храни́тъ.</p>
<p>к҃д. Хране́нїе сокрове́нныхъ дꙋ́ха сокро́вищъ, ᲂу҆праздне́нїе ѿ человѣ́ческихъ веще́й є҆́сть: є҆́же вои́стиннꙋ и҆ безмо́лвїе сло́во нарица́етъ. Сїе́ же раче́нїе любвѐ бж҃їѧ ѿ чистоты̀ се́рдца и҆ сла́дости ᲂу҆миле́нїѧ ѕѣ́льнѣе возжига́ющи, разрѣша́етъ дꙋ́шꙋ ѿ ᲂу҆́зъ чꙋ́вствъ, и҆ свобо́дꙋ нра́вѡвъ покарѧ́етъ лобыза́ти. Си́лы <anchor type="page" number="924"/> же тоѧ̀ прело́жши, ко є҆́же по є҆стествꙋ̀ воззыва́етъ, и҆ дре́внее тѣ́мъ па́ки ᲂу҆строе́нїе дае́тъ, во є҆́же не бы́ти ѕло́бы ко́емꙋ порече́нїю на содѣ́телѧ до́брыхъ ѿ є҆́же на го́ршее ѡ҆́браза превраще́нїѧ и҆ движе́нїѧ.</p>
<p>к҃є. Во свѧще́нное сїѐ и҆ бж҃е́ственное соверше́нство, благосло́вное возво́дитъ и҆ хꙋдо́жное свѣ́тлѣ безмо́лвїе, ѡ҆бꙋча́емо си́рѣчь и҆ проходи́мо зако́ннѣ. А҆́ще же не въ толи́цѣ возвыше́нїе и҆́мать и҆ соверше́нство мнѧ́йсѧ безмо́лвствовати: ᲂу҆̀бо мы́сленнымъ є҆щѐ и҆ соверше́ннымъ не безмо́лвствова безмо́лвїемъ, но нижѐ безмо́лвствꙋетъ ѿ внꙋ́треннїѧ бꙋ́ри неꙋдержи́мыхъ страсте́й, до́ндеже на сїю̀ востече́тъ высотꙋ̀, но то́чїю тѣ́ло стѣна́ми ѡ҆предѣлѧ́емо и҆лѝ про́пастьми и҆ верте́пы и҆мѣ́ти бꙋ́детъ, ᲂу҆мо́мъ безчи́ннымъ и҆ скита́ющимсѧ и҆знꙋрѧ́емо.</p>
<p>к҃ѕ. Дꙋ́шы на ве́рхъ чистоты̀ дости́гшыѧ, и҆ на высотꙋ̀ восте́кшыѧ ве́лїю премꙋ́дрости и҆ ра́зꙋма херꙋві́мѡмъ подо́бны сꙋ́ть, несре́дственнѣ нѣ́какѡ вѣ́дѣнїемъ свои́мъ ко и҆сто́чникꙋ приближа́ющесѧ до́брыхъ. И҆ ѿѻнꙋ́дꙋ пра́вагѡ видѣ́нїѧ и҆з̾ѧвле́нїе чи́стѣ внꙋ́трь прїе́млюще, а҆́ще и҆ є҆ди́ны херꙋві́мѡвъ си̑лы несре́дственнѣ ѿ бг҃онача́лїѧ са́магѡ ѡ҆сїѧва́ютсѧ мно́гѡ, ꙗ҆́коже речѐ нѣ́кто ѿ бж҃е́ственныхъ зри́тєль, по превысоча́йшꙋ возпросте́ртїю.</p>
<p>к҃з. Ꙗ҆́коже пє́рвыѧ гѡ́рнїѧ си̑лы, ѻ҆́вы ᲂу҆́бѡ ѿ ни́хъ теплѣ́йши сꙋ́ть и҆ быстрѣ́йши ѡ҆ бж҃е́ственныхъ, и҆ непреста́ннꙋ ѡ҆ си́хъ приснодви́жность и҆мꙋ́ще: ѻ҆́вы же бг҃ови́днѣйши, разꙋ́мны и҆ премꙋ́дрѣйши. И҆ сїѧ̀ ве́щь бж҃е́ственное навыкнове́нїе є҆́сть, є҆́же тѣ́мъ ѡ҆ си́хъ двиза́тисѧ при́снѡ. Та́кѡ и҆ сицевы̑ѧ дꙋ́шы теплѣ́йши сꙋ́ть ѡ҆ бж҃е́ственныхъ, и҆ ѕѣлѡ̀ быстрѣ́йши, премꙋ́дры же и҆ разꙋ́мны, та́инственными видѣ́нїи возпросте́ртѣйши. И҆̀мже сво́йственно є҆́сть по си́лѣ и҆ бж҃е́ственнꙋ навыкнове́нїю, ꙗ҆̀же къ бг҃ꙋ приснодви́жность и҆ неꙋкло́нно водрꙋже́нїе и҆ пребыва́нїе. И҆ къ си̑мъ, преима́тельное ѡ҆сїѧ́нїй навыкнове́нїе, съ ни́мже сꙋ́щагѡ прича̑стницы быва́ютъ, и҆ препосыла́ютъ ко и҆нѣ́мъ и҆з̾ѻби́льнѡ сло́вомъ свѣтолїѧ́нїѧ сегѡ̀ и҆ благода́ти.</p>
<anchor type="page" number="925"/>
<p>к҃и. Оу҆́мъ є҆́сть бг҃ъ, и҆ вина̀ приснодви́жности всегѡ̀. И҆ всѝ ᲂу҆́мове въ са́момъ то́мъ пе́рвомъ ᲂу҆мѣ̀ и҆ стоѧ́нїе и҆́мꙋтъ пребыва́тельно, и҆ движе́нїе непреста́нно. Сїе́ же стра́ждꙋтъ, є҆ли́цы не привеще́ственно нѣ́кое движе́нїе и҆ примѣ́сно, но немꙋ́тно свѧще́нными и҆́мꙋтъ по́двиги, стра́ждꙋтъ же сїѐ по раче́нїю бж҃е́ственнꙋ прїѻбща́юще дрꙋ́гъ дрꙋ́гꙋ и҆ са́ми себѣ̀ ѿ бг҃онача́лїѧ и҆спꙋща́ємаѧ благода́тельнѣ ѡ҆сїѧ̑нїѧ, и҆ сокрове́ннꙋю въ си́хъ премꙋ́дрость та́инъ бж҃їихъ, и҆ и҆нѣ̑мъ благолюби́вѡ преподаю́ще во хвале́нїе непреста́нно любвѐ бж҃їѧ.</p>
<p>к҃ѳ. Стоѧ́тъ и҆ дви́жꙋтсѧ ѻ҆́крестъ въ бз҃ѣ дꙋ́шы, є҆ли́ки помы́сленное легко̀ ѿ вещества̀ содѣ́лаша, и҆ ра́тꙋющꙋюсѧ съ тобо́ю по всемꙋ̀ дво́ицꙋ, колесни́цꙋ си́мъ благоꙋправлѧ́емꙋ текꙋ́щꙋ на небеса̀ соста́виша. И҆ ѻ҆́крестъ ᲂу҆́бѡ непреста́ннѡ дви́жꙋтсѧ въ бз҃ѣ ꙗ҆́коже при ѻ҆стнѣ̀, и҆ движе́нїѧ крꙋ́га вино́внѣмъ: стоѧ́тъ же пребыва́тельнѣ и҆ неꙋкло́ннѣ ꙗ҆́кѡ въ крꙋ́зѣ, расточи́тисѧ не могꙋ́ще ѿ своегѡ̀ въ то́мжде мѣ́стѣ содержа́нїѧ къ чꙋ́вствꙋ и҆ до́льнѣй пре́лести человѣ́ческихъ веще́й. Се́й ᲂу҆́бѡ є҆́сть соверше́нный коне́цъ безмо́лвїѧ, въ сїѐ ведꙋ́щъ безмо́лвствꙋющихъ вои́стиннꙋ: ꙗ҆́коже дви̑жимымъ стоѧ́ти, и҆ пребыва́тельнѣ стоѧ́щымъ двиза́тисѧ ѡ҆ бж҃е́ственныхъ. И҆ до́ндеже ᲂу҆́бѡ сїѐ не бꙋ́детъ, мни́мымъ на́шимъ безмо́лвїемъ, не возмо́жно є҆́сть внѣ̀ вещества̀ и҆ пре́лести бы́ти на́шемꙋ ᲂу҆мꙋ̀.</p>
<p>л҃. Внегда̀ ко дре́внѣй добро́тѣ сло́ва всѧ́кимъ прилѣжа́нїемъ же и҆ тща́нїемъ прїи́демъ, и҆ свы́ше дае́мыѧ на́мъ премꙋ́дрости и҆ ра́зꙋма прише́ствїемъ дꙋ́ха благꙋ́ю ча́сть полꙋ́чимъ: тогда̀ пе́рвый и҆сто́чникъ и҆ вина̀ всѣ́хъ произведе́нїѧ премꙋ́дра и҆ добра̀ на́ми могꙋ́щымъ зрѣ́ти є҆сте́ственнѣ познава́етсѧ: ничто́же порица́тельно на себѐ въ на́съ носѧ́щи ѿ прише́дшїѧ ѕло́бы созда́нїю, превраще́нїемъ на гѡ́ршаѧ. Внегда̀ ѻ҆́во ᲂу҆́бѡ и҆ ѿто́ргшисѧ превознесе́сѧ, и҆ ѿ дре́внїѧ добро́ты и҆сте́кши, ѿпадѐ ѡ҆боже́нїѧ: ѻ҆́во же на сїѐ наше́дши, безслове́сный тогѡ̀ зра́къ внꙋ́трь сотворѝ.</p>
<p>л҃а. Є҆ди́нъ и҆ пе́рвый сте́пень простира́ющихсѧ въ предспѣ̑ѧнїѧ є҆́сть ра́зꙋмъ сꙋ́щихъ ѿ дѣ́ѧтельнагѡ прибыва́ѧй тѣ́мъ <anchor type="page" number="926"/> любомꙋ́дрїѧ. Вторы́й сокрове́нныхъ та́инъ бж҃їихъ позна́нїе ѿ є҆сте́ственнагѡ видѣ́нїѧ тайноꙋчи́мо и҆̀мъ. И҆ тре́тїй съ пе́рвымъ свѣ́томъ совокꙋпле́нїе и҆ растворе́нїе, въ не́мже всѧ́кагѡ предспѣ́ѧнїѧ любомꙋ́дрена и҆ видѣ́нїѧ поко́й.</p>
<p>л҃в. Всѝ ᲂу҆́мове са́ми же въ себѣ̀ и҆ къ себѣ̀ и҆ къ вои́стиннꙋ сꙋ́щемꙋ тре́ми є҆динови́днѣ носи́ми собира́ютсѧ, и҆ бли́жнихъ просвѣща́юще тайнонаꙋча́ютъ бж҃е́ствєннымъ, и҆ соверша́ютъ ꙗ҆́кѡ ѡ҆чище́нни дꙋ́си небе́сною премꙋ́дростїю, тѣ́хъ съ собо́ю и҆ съ є҆ди́ницею є҆динотворѧ́ще.</p>
<p>л҃г. Ѡ҆боже́нїе є҆́сть въ житїѝ, ᲂу҆́мное и҆ бж҃е́ственное вои́стиннꙋ свѧщеннодѣ́йство, въ не́мже свѧщеннодѣ́йствꙋетсѧ сло́во неизрече́нныѧ премꙋ́дрости, и҆ ᲂу҆гото́вльшымъ себѐ, є҆ли́кѡ мо́щно, преподае́тсѧ. Сїѐ благолѣ́пнѡ бг҃ъ слове́сномꙋ є҆стествꙋ̀ свы́ше дарова̀ во є҆ди́нство вѣ́ры. Да ѻ҆́ви ᲂу҆́бѡ, є҆ли́цы за чистотꙋ̀ досто́инства тогѡ̀ ра́зꙋмомъ бж҃е́ственныхъ въ прича́стїи бы́ша, ᲂу҆подоблѧ́ютсѧ бг҃ꙋ, соѡбра́зни ѡ҆́бразꙋ сн҃а є҆гѡ̀ бы́вше, высо́кими и҆ ᲂу҆́мными свои́ми ѡ҆ бж҃е́ственныхъ движе́нми. И҆ та́кѡ положе́нїемъ бо́зи бꙋ́дꙋтъ и҆нѣ̑мъ человѣ́кѡмъ на землѝ: ѻ҆́ви же ѡ҆чище́нїемъ чрез̾ бж҃е́ственное и҆́хъ сло́во и҆ свѧще́нное сочета́нїе соверша́ютсѧ къ добродѣ́тели, и҆ по мѣ́рѣ своегѡ̀ предспѣ́ѧнїѧ и҆ ѡ҆чище́нїѧ въ прича́стїи ѡ҆боже́нїѧ си́хъ быва́ютъ, и҆ прїѡбща́ютсѧ съ ни́ми въ бз҃ѣ соедине́нїѧ: ꙗ҆́кѡ да всѝ во є҆ди́но соединѧ́еми же и҆ соѡб̾е́млеми є҆ди́нствомъ любвѐ съ є҆ди́нѣмъ бг҃омъ соединѧ́тсѧ непреста́ннѡ: и҆ бꙋ́детъ бг҃ъ посредѣ̀ богѡ́въ благи́хъ дѣ́лъ вино́венъ, и҆́же є҆стество́мъ, сꙋ́щихъ положе́нїемъ, ничто́же порица́тельно на себѐ носѧ̀ ѿ созда́нїѧ.</p>
<p>л҃д. Є҆́же къ бг҃ꙋ ᲂу҆подобле́нїе, є҆ли́кѡ на́мъ мо́щно дости́гнꙋти, не возмо́жно є҆́сть полꙋчи́ти тщали́вомꙋ, а҆́ще не пе́рвѣе надлежа́щагѡ ѕлы́хъ тимѣ́нїѧ слеза́ми те́плыми без̾ѡбра́зїе ѿло́житъ, и҆ свѧщеннодѣ́йствїѧ ко́снетсѧ свѧще́нныхъ хрⷭ҇то́выхъ за́повѣдей: и҆на́кѡ бо въ причаще́нїи неизрече́нныхъ бж҃їихъ бла̑гъ бы́ти семꙋ̀ не возмо́жно. Жела́ѧй бо вкꙋси́ти бж҃е́ственныѧ ᲂу҆́мнѣ ᲂу҆́мныхъ сла́дости же и҆ сла́сти, всѧ́кагѡ ѿхо́дитъ мїрска́гѡ по <anchor type="page" number="927"/> всемꙋ̀ чꙋ́вства, и҆ жела́нїемъ ѿложе́нныхъ ст҃ы̑мъ бла̑гъ въ видѣ́нїи сꙋ́щихъ при́снѡ поꙋча́ющꙋсѧ и҆́мать свою̀ дꙋ́шꙋ.</p>
<p>л҃є. Є҆́же бг҃ови́дное ᲂу҆подобле́нїе неизмѣ́нное самѣ́мъ себѣ̀ соблюстѝ, ѿ кра́йнѣйшагѡ прибыва́ющее ѡ҆чище́нїѧ мно́гїѧ любвѐ бж҃їѧ, є҆ди́нагѡ є҆́сть къ бг҃ꙋ при́снагѡ горѣ̀ зрѣ́нїѧ, и҆ воспротѧже́нїѧ зри́тельнѣйшагѡ ᲂу҆ма̀. Є҆́же прибыва́ти ѡ҆бы́че дꙋшѝ ѿ пребыва́тельнагѡ добродѣ́телей безмо́лвїѧ, ѿ невеще́ственныѧ и҆ непари́тельныѧ и҆ всегда́шнїѧ моли́твы, ѿ ѡ҆бдержи́тельнагѡ воздержа́нїѧ и҆ ча́стагѡ писа́нїй чте́нїѧ.</p>
<p>л҃ѕ. Не є҆́же въ ми́ръ то́чїю прїитѝ сꙋ́щихъ въ на́съ си́лъ тща́тисѧ подоба́етъ: но є҆́же и҆ въ жела́нїе дости́гнꙋти ᲂу҆́мнагѡ поко́ѧ, и҆́же всѧ́кѡ вѣ́сть ѡ҆ благи́хъ жела́нїе тишино́ю ᲂу҆покоева́ти помыслѡ́въ, и҆ съ небесѐ сходѧ́щею бж҃е́ственною росо́ю ᲂу҆ѧ́звленное и҆сцѣлѧ́ти и҆ прохлажда́ти се́рдце, ѿ ѻ҆гнѧ̀ свы́ше вверга́емагѡ и҆ возгара́ющагѡсѧ ѿ дх҃а.</p>
<p>л҃з. Не мо́жетъ во глꙋбинꙋ̀ ᲂу҆ѧ́звленна бы́вши дꙋша̀ раче́нїемъ бж҃їимъ, по вкꙋ́сѣ мы́сленныхъ сла́дости є҆гѡ̀ дарѡ́въ, ѿню́дъ въ себѣ̀ стоѧ́ти, и҆лѝ пребыва́ти въ то́мжде, а҆ не въ прє́днѧѧ тѣ́хъ ꙗ҆̀же на небеса̀ восхожде́нїй возпростира́тисѧ. Є҆ли́кѡ бо восхождє́нїѧ своѧ̑ прохо́дитъ дꙋ́хомъ, и҆ во глꙋбины̑ прихо́дитъ бж҃їѧ: толи́кѡ воспалѧ́етсѧ ѻ҆гне́мъ жела́нїѧ, и҆ є҆щѐ глꙋбоча́йшихъ є҆гѡ̀ та̑инъ вели́чїе и҆спытꙋ́етъ, и҆ прибли́житисѧ блаже́нномꙋ свѣ́тꙋ поспѣша́етъ, и҆дѣ́же всѧ́кѡ ᲂу҆ма̀ и҆зстꙋпле́нїе стои́тъ, да свои́хъ тече́нїй преста́тїе въ весе́лїи ᲂу҆поко́итъ се́рдца.</p>
<p>л҃и. Внегда̀ бꙋ́детъ кто̀ въ причаще́нїи ст҃а́гѡ дх҃а, и҆ наи́тїе сегѡ̀ нѣ́кимъ неизрече́ннымъ въ себѣ̀ позна́етъ дѣ́йствомъ и҆ благоꙋха́нїемъ, ꙗ҆́коже протещѝ благоꙋха́нїю є҆гѡ̀ и҆ на пове́рхность тѣ́ла: тогда̀ пребыва́ти таковы́й въ предѣ́лѣхъ є҆стества̀ про́чее не те́рпитъ, но до́брымъ и҆змѣне́нїемъ десни́цы вы́шнѧгѡ и҆змѣни́всѧ, забыва́етъ пи́щꙋ, со́нъ, презира́етъ тѣлє́снаѧ, небреже́тъ ѡ҆ поко́и, и҆ ве́сь де́нь въ трꙋдѣ́хъ сы́й и҆ по́тѣхъ и҆́ноческихъ, трꙋда̀ ко́егѡ, и҆лѝ є҆сте́ственныѧ нꙋ́жды не ѡ҆щꙋща́етъ, а҆́лчбы, и҆лѝ жа́жды, и҆лѝ сна̀, и҆лѝ и҆ны́хъ є҆стества̀ нꙋ́ждъ: и҆злїѧ́сѧ бо <anchor type="page" number="928"/> неви́димѡ любы̀ бж҃їѧ съ ра́достїю неизрече́нною въ се́рдце є҆гѡ̀, и҆ всю̀ но́щь въ просвѣще́нїи ѻ҆гнѧ̀ претерпѣва́ѧ, ᲂу҆́мное въ тѣле́снѣмъ ѡ҆бꙋче́нїи дѣ́ланїе дѣ́лаетъ, и҆ безсме́ртнагѡ наслажда́етсѧ всепи́ршества, безсме́ртныхъ мы́сленнагѡ раѧ̀ садѡ́въ, во́ньже и҆ па́ѵелъ восхище́нъ бы́въ, слы́ша неизречє́нныѧ глаго́лы, и҆́хже не лѣ́ть є҆́сть человѣ́кꙋ ᲂу҆слы́шати, къ чꙋ́вствꙋ ви́димыхъ пристра́стїе и҆мꙋ́щꙋ.</p>
<p>л҃ѳ. Є҆ди́ною тѣ́ло разже́но ѻ҆гне́мъ подви́жничества, и҆ водо́ю ѡ҆роше́нно сле́зъ, не ктомꙋ̀ трꙋда́ми немощнѣ́йше быва́етъ ѿ мно́гихъ преста́вши по́тѡвъ, ꙗ҆́кѡ вы́шше дѣ́ѧтельнагѡ бы́вши си́рѣчь тща́нїѧ: но тишинꙋ̀ и҆ молча́нїе ми́ра прїе́мши внꙋ́трь ᲂу҆́дꙋ, и҆спо́лнь наипа́че и҆ны́ѧ си́лы быва́етъ, и҆на́гѡ благомо́щїѧ, и҆ны́ѧ крѣ́пости дꙋ́ха. Такѡвы́мъ же содѣ́йствꙋющымъ дꙋша̀ ѡ҆богатѣ́вши тѣ́ломъ, и҆ вы́шше тѣле́снагѡ ѡ҆бꙋче́нїѧ ѡ҆брѣ́тши сегѡ̀ ᲂу҆строе́нїе, въ мы́слєнныѧ по́двиги є҆сте́ствєннаѧ премѣнѧ́етъ движє́нїѧ, и҆ ᲂу҆́мное дѣ́ланїе бы́стрѣ дѣ́лающи, храни́тъ безсме́ртныхъ садѡ́въ себѣ̀ плоды̀ въ мы́сленномъ раѝ: ѿѻнꙋ́дꙋже и҆сто́чникъ бг҃олѣ́пныхъ разꙋмѣ́нїй, ꙗ҆́коже рѣка̀ и҆стека́етъ: въ не́мже и҆ са́дъ ра́зꙋма бж҃їѧ стои́тъ, приносѧ̀ премꙋ́дрости плоды̀, ра́дости, ми́ра, бла́гости, милосе́рдїѧ, долготерпѣ́нїѧ и҆ любвѐ неизрече́нныѧ. Та́кѡ же тщали́вѡ дѣ́лающи, и҆ та́кѡ хранѧ́щи, и҆схо́дитъ ѿ тѣлесѐ, и҆ въ мра́къ вхо́дитъ бг҃осло́вїѧ, и҆зстꙋпа́етъ всегѡ̀ ꙗ҆́кѡ ничи́мже держи́ма ви́димыхъ, и҆ бг҃ꙋ соедини́вшисѧ, трꙋдѡ́въ престае́тъ и҆ жела́нїѧ.</p>
<p>м҃. Что̀ ѿ сꙋ́щихъ въ на́съ є҆́сть вы́шше, сло́во глаго́летъ на́мъ тщали̑вымъ, ви́димое ли, и҆лѝ мы́сленное. А҆́ще ᲂу҆́бѡ ви́димое: то̀ ничто́же ᲂу҆́бѡ па́че тли́мыхъ бꙋ́детъ на́мъ предпочита́тельно и҆лѝ и҆ люби́мо, нижѐ лꙋ́чша па́че тѣ́ла дꙋша̀. А҆́ще же мы́сленное: то̀ дх҃ъ є҆́сть бг҃ъ, и҆ и҆́же кла́нѧетсѧ є҆мꙋ̀, дх҃омъ и҆ и҆́стиною досто́итъ кла́нѧтисѧ<footnote lang="cu">І҆ѡа́н. гл. д҃, ст. к҃д.</footnote>. И҆ та́кѡ, и҆зли́шне є҆́сть тѣле́сное ѡ҆бꙋче́нїе, внегда̀ здра́вствꙋетъ ᲂу҆́мное дꙋшѝ дѣ́ланїе, тѧготѣ́ющее <anchor type="page" number="929"/> до́лꙋ ѡ҆блегчава́ющо, и҆ всѐ є҆гѡ̀ содѣ́ловающо дꙋхо́вно соедине́нїемъ лꙋ́чшагѡ.</p>
<p>м҃а. Трѝ сꙋ́ть чи́ни междꙋ̀ творѧ́щими предспѣ̑ѧнїѧ совершенотво́рныхъ восхожде́нїй: чисти́теленъ, просвѣти́теленъ, та́инственъ, и҆́же є҆́сть и҆ совершенотво́ренъ. И҆ ѻ҆́въ ᲂу҆́бѡ є҆́сть вводи́мыхъ, ѻ҆́въ же сре́днихъ, ѻ҆́въ же соверше́нныхъ. Тре́ми бо си́ми по чи́нꙋ восходѧ̀ тщали́вый, расте́тъ и҆́же ко хрⷭ҇тꙋ̀ во́зрастомъ, и҆ прихо́дитъ въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва.</p>
<p>м҃в. Чисти́тельный, къ подвигѡ́мъ ᲂу҆жѐ свѧщє́ннымъ вводи́мыхъ є҆́сть. И҆ сво́йственно ᲂу҆̀бо є҆́сть тѣ̑мъ, ѿложе́нїе зра́ка пе́рстнагѡ человѣ́ка, и҆збавле́нїе всѧ́кїѧ привеще́ственныѧ ѕло́бы, и҆ ѡ҆дѣѧ́нїе но́вагѡ человѣ́ка дх҃омъ ѡ҆бновлѧ́емагѡ ст҃ы́мъ. Дѣ́ло же, не́нависть вещества̀, и҆ста́ѧнїе пло́ти, и҆ ᲂу҆клоне́нїе ѿ всѧ́кїѧ вины̀ поѡщрѧ́ющїѧ къ стра́сти, по́мысленное раска́ѧнїѧ ѡ҆ содѣ́ѧнныхъ: къ семꙋ́ же, є҆́же слеза́ми потопи́ти сла́ность грѣха̀, є҆́же нра́вы бла́гостїю ᲂу҆стро́ити дꙋ́ха, и҆ внꙋ́треннее стклѧ́ницы, си́рѣчь ᲂу҆́мъ, ᲂу҆миле́нїемъ ѡ҆чи́стити ѿ всѧ́кїѧ скве́рны, пло́ти же и҆ дꙋ́ха: и҆ та́кѡ вїно̀ сло́ва влїѧ́ти во́нь веселѧ́щагѡ се́рдце человѣ́ка ѡ҆чища́ема, и҆ принестѝ цр҃е́ви дх҃ѡ́въ на вкꙋше́нїе. Коне́цъ же, є҆́же разжещи́сѧ дѣ́ѧтельнѣ ѻ҆гне́мъ по́стничества, и҆ трꙋда́ми по́двигѡвъ всѧ́кїй ꙗ҆́дъ ѿри́нꙋти грѣха̀: и҆ ᲂу҆крѣпи́тисѧ до́брѣ, и҆ напои́тисѧ водо́ю ᲂу҆миле́нїѧ, и҆ ме́чь соверши́тисѧ посѣца́ющъ стра̑сти и҆ бѣ́сы, є҆ли́кѡ по си́лѣ. И҆́же въ сїѐ дости́гїй мно́гими по́двиги по́стничества, ᲂу҆гасѝ си́лꙋ є҆сте́ственнагѡ ѻ҆гнѧ̀: заградѝ ᲂу҆ста̀ львѡ́въ, свирѣ́пыхъ страсте́й: возмо́же дх҃омъ ѿ не́мощи, бы́сть крѣ́покъ, и҆ ꙗ҆́коже и҆́нъ нѣ́кїй а҆ѵсїтїді́тѧнинъ ѡ҆долѣ́нїѧ терпѣ́нїе поста́ви, побѣди́въ и҆скꙋша́ющаго.</p>
<p>м҃г. Просвѣти́тельный, свѧще́нными по́двиги пред̾ꙋспѣ́вшихъ є҆́сть въ пе́рвое безстра́стїе. И҆ сво́йственно ᲂу҆́бѡ є҆́сть тѣ̑мъ ра́зꙋмъ сꙋ́щихъ, видѣ́нїе слове́съ тва́ри, и҆ прича́стїе ст҃а́гѡ дх҃а: дѣ́ло же, ѡ҆чище́нїе ᲂу҆ма̀ ѻ҆гне́мъ быва́ющее бж҃е́ственнымъ, ᲂу҆́мное <anchor type="page" number="930"/> ѻ҆́чїю се́рдца ѿкрове́нїе, и҆ сло́ва рожде́нїе съ высо́кими помышле́нїи ра́зꙋма. Коне́цъ же, ᲂу҆ѧснѧ́ющее сло́во премꙋ́дрости є҆стества̀ сꙋ́щихъ: позна́нїе бж҃е́ственныхъ и҆ человѣ́ческихъ веще́й, и҆ ѿкрове́нїе та̑инъ ца́рствїѧ небе́снагѡ. И҆́же въ сїѐ дости́гїй ᲂу҆́мнымъ ᲂу҆ма̀ дѣ́ланїемъ, на колесни́цѣ ѻ҆́гненнѣй носи́мь є҆́сть четвери́цею добродѣ́телей, ꙗ҆́коже а҆́ще кто̀ и҆́нъ ѳесві́тѧнинъ. И҆ є҆щѐ жи́въ сы́й, на воздꙋ́хъ мы́сленный взе́млетсѧ, и҆ ѡ҆бхо́дитъ небє́снаѧ, превы́ше смире́нїѧ тѣлесѐ бы́въ.</p>
<p>м҃д. Та́инственный и҆ совершенотво́рный чи́нъ, всѧ̑ ᲂу҆жѐ прете́кшихъ є҆́сть, и҆ въ мѣ́рꙋ во́зраста прише́дшихъ хрⷭ҇то́ва. И҆ сво́йственно ᲂу҆́бѡ є҆́сть тѣ̑мъ, є҆́же пресѣщѝ воздꙋ́хъ, и҆ всегѡ̀ превозни́кнꙋти, є҆́же въ го́рнихъ чи́нѣхъ бы́ти небе́сныхъ, и҆ пе́рвомꙋ свѣ́тꙋ прибли́житисѧ, и҆ глꙋбины̑ бж҃їѧ и҆спыта́ти дх҃омъ. Дѣ́ло же, є҆́же и҆спо́лнити зри́телѧ таковы́хъ ᲂу҆ма̀ словесы̀, ꙗ҆̀же ѡ҆ про́мыслѣ, ꙗ҆̀же ѡ҆ пра́вдѣ и҆ и҆́стинѣ, ꙗ҆̀же ѡ҆ разрѣше́нїи гада́нїй и҆ при́тчъ и҆ те́мныхъ слове́съ бж҃е́ственнагѡ писа́нїѧ. Коне́цъ же, є҆́же тайнонаꙋчи́ти та́кѡ соверше́ннаго сокровє́ннымъ та́йнамъ бж҃їимъ: є҆́же премꙋ́дрости того̀ неизрече́нныѧ и҆спо́лнити сочета́нїемъ ст҃а́гѡ дх҃а, и҆ премꙋ́дра бг҃осло́ва посредѣ̀ це́ркве вели́кїѧ бж҃їѧ показа́ти, сло́вомъ бг҃осло́вїѧ человѣ́ки просвѣща́юща. И҆́же въ сїѐ дости́гїй глꙋбоча́йшимъ смиренномꙋ́дрїемъ и҆ ᲂу҆миле́нїемъ, на тре́тїе не́бо взѧ́тъ бы́сть бг҃осло́вїѧ, ꙗ҆́коже а҆́ще кто̀ и҆́нъ па́ѵелъ, и҆ глаго́лы ᲂу҆слы́ша неизречє́нныѧ, и҆́хже не лѣ́ть є҆́сть человѣ́кꙋ под̾ чꙋ́вствомъ сꙋ́щꙋ ᲂу҆слы́шати, и҆ неизрече́нныхъ бла̑гъ, и҆́хже ѻ҆́ко не ви́дѣ, и҆ ᲂу҆́хо не слы́ша, вкꙋсѝ, и҆ слꙋжи́тель бы́сть та̑инъ бж҃їихъ, ᲂу҆ста̀ бы́въ тогѡ̀, слꙋжа̀ сїѧ̑ человѣ́кѡмъ сло́вомъ, и҆ почива́ѧ въ се́мъ блаже́ннымъ поко́емъ, соверше́нъ въ соверше́нномъ бз҃ѣ: совокꙋ́пльсѧ съ бг҃осло́вы превысоча́йшымъ си́ламъ херꙋві́мѡвъ же и҆ серафі́мѡвъ, и҆́хже и҆ сло́во премꙋ́дрости є҆́сть вкꙋ́пѣ и҆ ра́зꙋма.</p>
<p>м҃є. На два̀ раздѣлѧ́емо человѣ́ческое житїѐ, въ трѝ чи́ны и҆́мать концы̀ собира́емы сегѡ̀, и҆ ѻ҆́во ᲂу҆́бѡ є҆гѡ̀ ѻ҆бщи́тельно є҆́сть и҆ мі́рско: ѻ҆́во же неѻбщи́тельно и҆ премі́рно. И҆ ѻ҆бщи́тельное <anchor type="page" number="931"/> ᲂу҆́бѡ, въ цѣломꙋ́дрїе раздѣлѧ́етсѧ, и҆ несы́тство: неѻбщи́тельное же, въ любомꙋ́дрїе, въ є҆сте́ственно бѣ́жество, и҆ въ па́че є҆стества̀ дѣ́йство. Ѿ си́хъ ѻ҆́во ᲂу҆́бѡ, и҆лѝ пра́вдѣ совокꙋплѧ́етсѧ по є҆стествꙋ̀ грѧдꙋ́що: и҆лѝ непра́вдѣ, и҆ въ непра́вдꙋ ѿхо́дитъ, заблꙋ́ждшо ѿ є҆́же по є҆стествꙋ̀ движе́нїѧ: ѻ҆́во же, а҆́ще ᲂу҆́бѡ къ намѣ́ренїю тещѝ бꙋ́детъ пра́виломъ и҆справлѧ́емо, въ безконе́чно скончава́ющосѧ є҆стество̀, па́че є҆стества̀ соверши́вшосѧ бꙋ́детъ. А҆́ще же по любоче́стїю ѡ҆бꙋча́ющосѧ намѣ́ренїѧ погрѣши́тъ, въ неискꙋ́сенъ скончава́етсѧ ᲂу҆́мъ, и҆ ꙗ҆́кѡ не соверше́нно, въ лѣ́потꙋ и҆зме́щетсѧ соверше́ннагѡ.</p>
<p>м҃ѕ. Свѣ́тъ и҆ живо́тъ и҆ ми́ръ є҆́сть дх҃ъ. Ѿ бж҃е́ственнагѡ ᲂу҆́бѡ просвѣща́емый дх҃а, ти́хꙋ ми́рствꙋѧ соверша́етъ жи́знь. Ѿсю́дꙋ же ра́зꙋмъ томꙋ̀ сꙋ́щихъ, и҆ премꙋ́дрость сло́ва и҆стека́етъ. Се́й вѣ́сть та̑йны ца́рствїѧ, во глꙋбины̑ вхо́дитъ бж҃їѧ, и҆ де́нь днѝ ѿрыга́етъ словеса̀ жи́зни ѿ невла́ема и҆ просвѣще́нна се́рдца бла́га человѣ́кѡмъ: поне́же бла́гъ є҆́сть бл҃га́го и҆мѣ́ѧ, глаго́люща въ себѣ̀ нѡ́ваѧ же и҆ вє́тхаѧ.</p>
<p>м҃з. Премꙋ́дрость є҆́сть бг҃ъ, и҆ сло́вомъ и҆ премꙋ́дростїю ходѧ́щихъ, ра́зꙋмомъ небе́сныхъ бг҃отворѧ̀, соединѧ́етъ тѣ́хъ себѣ̀ свѣ́томъ, и҆ положе́нїемъ бо́ги содѣ́ловаетъ. И҆ ꙗ҆́коже са́мъ ѿ не сꙋ́щагѡ премꙋ́дростїю всѧ̑ сотвори́въ, премꙋ́дростїю сꙋ̑щаѧ въ мі́рѣ наставлѧ́етъ, и҆ ᲂу҆правлѧ́етъ и҆ спасе́нїе всѣ́хъ приближа́ющихсѧ є҆мꙋ̀ ѡ҆браще́нїемъ, та́кожде при́снѡ премꙋ́дростїю дѣ́лаетъ: та́кѡ и҆ сподо́бивыйсѧ го́рнѣйшїѧ бы́ти премꙋ́дрости чистото́ю прича́стникъ, при́снѡ ꙗ҆́кѡ ѡ҆́бразъ бж҃їй, и҆ то́й премꙋ́дростїю твори́тъ и҆ дѣ́лаетъ, ꙗ҆̀же сꙋ́ть бж҃е́ственныѧ во́ли. Собира́ѧ же всегда̀ и҆ воспростира́ѧ по́мысленное своѐ ра́зꙋмомъ неизрече́нныхъ ко а҆́гг҃льскомꙋ вои́стиннꙋ животꙋ̀, и҆ є҆динови́днꙋ, є҆ли́кѡ дости́гнꙋти мо́щно, жи́знь свою̀ дѣ́лаѧ, соединѧ́етъ гѡ́рнимъ си́ламъ себѐ, є҆ди́нственнѣ ѡ҆ бз҃ѣ дви́жимымъ, и҆ тѣ́ми къ пе́рвомꙋ нача́лꙋ и҆ винѣ̀ ꙗ҆́кѡ благи́ми вождьмѝ возво́дитсѧ.</p>
<p>м҃и. И҆́же премꙋ́дростїю лꙋ́чшею себѐ соедини́вый гѡ́рнимъ си́ламъ, и҆ сегѡ̀ ра́ди бг҃ови соедини́выйсѧ, по подо́бїю сы́й бж҃їю, <anchor type="page" number="932"/> со всѣ́ми сло́вомъ и҆ сочета́нїемъ любопремꙋ́дростнѣ бесѣ́дꙋѧ, ѿсѣца́етъ хотѧ́щихъ бж҃е́ственною си́лою навыкновє́нїѧ, ѿ внѣ́шнихъ и҆ раздѣле́нныхъ, и҆ къ є҆динови́дной жи́зни, ꙗ҆́коже себѐ, ꙗ҆́кѡ бж҃їй подража́тель и҆ тѣ́хъ собира́ѧ дꙋ́хомъ, возво́дитъ премꙋ́дростїю и҆ ра́зꙋмомъ, и҆ сокрове́нныхъ ѡ҆сїѧ́нїемъ къ видѣ́нїю сла́вы є҆ди́нагѡ и҆ пе́рвагѡ свѣ́та: и҆ соедини́въ тѣ́хъ, ꙗ҆̀же ѡ҆ бз҃ѣ сꙋществѡ́мъ и҆ чинѡ́мъ, въ є҆ди́нство приво́дитъ бж҃їе всесїѧ̑тельны бы́вшѧ ѡ҆сїѧ́нїемъ дх҃а.</p>
<p>м҃ѳ. Четвери́цѣ добродѣ́телей ѻ҆смери́ца спослѣ́дствꙋетъ є҆сте́ственныхъ же и҆ пе́рвѣйшихъ добродѣ́телей, къ є҆ди́ной ѿ си́хъ ко́ейждо ѿ є҆ди́ныѧ и҆ дрꙋгі́ѧ страны̀ двѣма̀ привозсїѧва́ющема: ꙗ҆́коже и҆ то́й ко́ейждо быва́ти въ трⷪ҇цꙋ. Мꙋ́дрости ᲂу҆́бѡ, ра́зꙋмъ привозсїѧва́етъ и҆ премꙋ́дрости видѣ́нїе, пра́вдѣ разсꙋжде́нїе и҆ благосострада́теленъ совѣ́тъ: мꙋ́жествꙋ, терпѣ́нїе и҆ сопротивле́нїе крѣ́пко: цѣломꙋ́дрїю, чистота̀ и҆ дѣ́вство. Сеѧ̀ тро́ичныѧ дванадесѧ́тницы, ꙗ҆́коже нѣ́кїй зижди́тель и҆ тайноводи́тель бг҃ъ, премꙋ́дростїю превы́шше сѣди́тъ на прⷭ҇то́лѣ ᲂу҆ма̀, сло́во посыла́ѧ, въ содѣ́тельство мі́ра добродѣ́телей, є҆́же и҆ прїе́млющо ѿ подлежа́щихъ нача̑лъ, вещество̀ ѿ є҆ди́ныѧ и҆ дрꙋгі́ѧ рече́нныхъ, мы́сленный благоче́стїѧ мі́ръ содѣ́тельствꙋетъ въ дꙋшѝ. И҆ ꙗ҆́коже ᲂу҆́бѡ не́бо простира́етъ въ не́й мꙋ́дрость, всю̀ ѕвѣ́зднꙋ во всесїѧ́тельнꙋ жи́знь: въ не́йже ꙗ҆́коже два̀ свѣти̑ла вели̑ка, бж҃е́ственный ра́зꙋмъ и҆ є҆сте́ственное видѣ́нїе сїѧ́ти и҆ просвѣща́ти сїю̀ твори́тъ, и҆ ꙗ҆́коже зе́млю ѡ҆сно́вываетъ пра́вдꙋ въ не́й, во всепи́ршество неиждива́емо: и҆ ꙗ҆́коже воздꙋ́хъ простира́етъ цѣломꙋ́дрїе, въ прохлажде́нїе и҆ ро́сꙋ чистѣ́йшїѧ жи́зни: и҆ ꙗ҆́коже мо́ре мꙋ́жество ѡ҆предѣлѧ́етъ въ не́мощи є҆стества̀, на разоре́нїе тве́рдємъ и҆ возноше́нїємъ сопроти́внагѡ. Се́й ᲂу҆́бѡ та́кѡ мі́ръ сло́во созида́ѧ, си́лꙋ влага́етъ въ ню̀ дх҃ъ, въ движе́нїе ᲂу҆́бѡ мы́сленно и҆ приснодви́жно, и҆ въ содержа́нїе нерасточа́емо же и҆ пребыва́тельно, по рече́нномꙋ бж҃е́ственнымъ даві́домъ сло́вомъ гдⷭ҇нимъ небеса̀ ᲂу҆тверди́шасѧ, и҆ дх҃омъ ᲂу҆́стъ є҆гѡ̀ всѧ̀ си́ла и҆́хъ<footnote lang="cu">Ѱал. л҃в, ст. ѕ҃.</footnote>.</p>
<anchor type="page" number="933"/>
<p>н҃. Съ дꙋхо́вными превозра́стїи тщали́выхъ совозраста́ти ѡ҆бы́че и҆ гдⷭ҇ь на́шъ і҆и҃съ хрⷭ҇то́съ. И҆ є҆гда̀ ᲂу҆́бѡ младе́нцы сꙋ́ть тре́бꙋюще млека̀, сса́ти глаго́летсѧ млеко̀ вводи́тельныхъ добродѣ́телей ѡ҆бꙋче́нїѧ тѣле́снагѡ: є҆гѡ́же поле́зное, вма́лѣ є҆́сть возраста́ющымъ добродѣ́телїю, и҆ пома́лꙋ ѿлага́ющымъ младе́нчество. Є҆гда́ же въ ю҆́ношы взы́дꙋтъ, и҆ тве́рдою пи́щею пита́ютсѧ видѣ́нїѧ сꙋ́щихъ, ꙗ҆́кѡ ѡ҆бꙋче́нни дꙋше́вными чꙋ́вствы: преспѣва́ти, глаго́летсѧ, во́зрастомъ и҆ благода́тїю, и҆ посредѣ̀ ста́рєцъ сѣдѣ́ти, и҆ ѿкрыва́ти тѣ̑мъ глꙋбѡ́каѧ ѿ тьмы̀. Є҆гда́ же въ мꙋ́жа соверше́нна въ мѣ́рꙋ во́зраста соверша́тсѧ и҆сполне́нїѧ хрⷭ҇то́ва: проповѣ́дати, глаго́летсѧ, сло́во всѣ̑мъ покаѧ́нїѧ, и҆ ᲂу҆чи́ти люде́й, ꙗ҆̀же ѡ҆ црⷭ҇твїи нбⷭ҇нѣмъ, и҆ ко є҆́же пострада́ти спѣши́тисѧ: се́й бо є҆́сть коне́цъ всѧ́кагѡ соверши́вшагосѧ въ добродѣ́телехъ, да всѧ̑ проше́дъ во́зрасты хрⷭ҇тѡ́вы, ко стра́сти дости́гнетъ и҆скꙋше́нїй по крⷭ҇тꙋ̀ ѻ҆́нагѡ.</p>
<p>н҃а. До́ндеже под̾ стїхі́ами ѡ҆бꙋче́нїѧ є҆смы̀, ѡ҆хранѧ́еми каса́тисѧ бра́шенъ, и҆лѝ приближа́тисѧ ѡ҆сѧза́нїю, и҆лѝ взира́ти на красѡты̀, и҆лѝ пѣ̑сни слы́шати, и҆лѝ мѵ́ры ѡ҆бонѧ́ти, под̾ повели́тели є҆смы̀ и҆ приста́вники ꙗ҆́кѡ є҆щѐ младе́нцы, а҆́ще и҆ наслѣ̑дницы є҆смы̀, и҆ госпо́дїе всѣ́хъ ѻ҆́тчихъ. Є҆гда́ же прїи́детъ кончи́на вре́мене тогѡ̀ (ѡ҆бꙋче́нїѧ), и҆ безстра́стїемъ и҆спо́лнитсѧ: тогда̀ ражда́етсѧ сло́во въ на́съ ѿ чи́стыѧ мы́сли, и҆ быва́етъ под̾ зако́номъ дꙋ́ха, да под̾ зако́номъ ны̀ плотска́гѡ мꙋдрова́нїѧ сꙋ́щыѧ и҆скꙋ́питъ, и҆ сыноположе́нїе на́мъ да́рꙋетъ. Семꙋ́ же бы́вшꙋ, тогда̀ вопїе́тъ дх҃ъ въ сердца́хъ на́шихъ: а҆́вва ѻ҆́ч҃е! показꙋ́ѧ, и҆ ꙗ҆вле́но творѧ̀ на́мъ сыновство̀, и҆ є҆́же ко ѻ҆ц҃ꙋ̀ и҆ бг҃ꙋ дерзнове́нїе, и҆ ꙗ҆́коже съ сы́ны и҆ наслѣ́дники бж҃їими хрⷭ҇то́мъ, съ на́ми пребыва́етъ и҆ бесѣ́дꙋетъ, недержи́мыми рабо́тою чꙋ́вствъ.</p>
<p>н҃в. Пред̾ꙋспѣ́вшымъ въ вѣ́рѣ ꙗ҆́коже пе́тръ, и҆ ꙗ҆́коже і҆а́кѡвъ въ наде́ждꙋ возше́дшымъ, и҆ ꙗ҆́коже і҆ѡа́ннъ въ любвѝ совершє́ннымъ бы́вшымъ, преѡбразꙋ́етсѧ, на горꙋ̀ высокꙋ̀ возше́дъ бг҃осло́вїѧ гдⷭ҇ь. И҆ просвѣща́етсѧ ᲂу҆́бѡ тѣ́мъ, ꙗ҆вле́нїемъ и҆ начерта́нїемъ чи́стагѡ сло́ва ꙗ҆́кѡ со́лнце: разꙋмѣ́нїи же неизрече́нныѧ премꙋ́дрости быва́етъ свѣ́телъ <anchor type="page" number="934"/> свѣ́телъ ꙗ҆́кѡ свѣ́тъ: и҆ зри́тсѧ сло́во междꙋ̀ си́ми, посредѣ̀ стоѧ̀ зако́на и҆ проро́чества: ѻ҆́ва ᲂу҆́бѡ законополага́ѧ и҆ ᲂу҆чѧ̀, ѻ҆́ва же и҆ ѿкрыва́ѧ ѿ глꙋбо́кихъ и҆ сокрове́нныхъ сокро́вищъ премꙋ́дрости. Ѻ҆вогда́ же и҆ предви́дѧ и҆ предглаго́лѧ, и҆̀хже и҆ ꙗ҆́кѡ ѻ҆́блакъ свѣ́телъ ѡ҆сѣнѝ дх҃ъ, и҆ гла́съ та́инственнагѡ бг҃осло́вїѧ ѿѻнꙋ́дꙋ къ ни̑мъ прихо́дитъ, ᲂу҆ча́щъ и҆̀хъ та́инствꙋ трїѷпоста́снагѡ бж҃ества̀ и҆ та́кѡ глаго́лющъ: се́й є҆́сть возлю́бленный мо́й предѣ́лъ сло́ва соверше́нства, ѡ҆ не́мже благоволи́хъ: бꙋ́дите мнѣ̀ въ соверше́нны сы́ны въ соверше́ннѣ дс҃ѣ.</p>
<p>н҃г. Дꙋша̀ до́лꙋ ревнꙋ́емаѧ всѧ̑ пренебре́гши, и҆ всѧ́кѡ раче́нїемъ ᲂу҆ѧзви́вшисѧ бж҃їимъ, и҆зстꙋпле́нїе нѣ́кое стра́нно и҆ бж҃е́ственно под̾е́млетъ. По є҆́же во ᲂу҆ви́дѣти ꙗ҆́снѡ є҆стєства̀ сꙋ́щихъ, и҆ словеса̀ и҆́хъ, и҆ концы̀ человѣ́ческихъ пости́гнꙋти веще́й, внꙋ́трь не те́рпитъ всегѡ̀ ѿто́лѣ бы́ти, и҆ ѡ҆бдержа́щимъ ѡ҆пи́соватисѧ: но свои́хъ предѣ̑лъ и҆зстꙋ́пльши, и҆ ᲂу҆́зы ᲂу҆мꙋчи́тельствовавши чꙋ́вства, є҆стества̀ всѣ́хъ преше́дши, во мра́къ бг҃осло́вїѧ съ неизрече́ннымъ молча́нїемъ вхо́дитъ, и҆ добро́тꙋ смотрѧ́етъ сꙋ́щагѡ во свѣ́тѣ разꙋмѣ́нїй несказа́нныѧ премꙋ́дрости, є҆ли́кѡ то́й по благода́ти ѿѻнꙋ́дꙋ да́стсѧ. Бг҃олѣ́пнѡ же разꙋмѣ́нїи во видѣ́нїе є҆гѡ̀ воглꙋблѧ́ющисѧ, наслажда́етсѧ безсме́ртныхъ садѡ́въ плода́ми, любвѐ стра́хомъ бж҃е́ственныхъ мы́слей, глаго́лю, разꙋмѣ́нїй, и҆́хже никогда́же сопрѧ́тꙋющисѧ къ себѣ̀ мо́жетъ соверше́ннѣ сказа́ти великолѣ́пное же и҆ сла́вное. Но ꙗ҆́коже дѣ́йствꙋема стра́ннѡ ѿ дх҃а, похва́льнꙋю ᲂу҆́бѡ стра́сть въ неизрече́ннѣй вѣ́сть ра́дости и҆ молча́нїи: а҆ є҆́же ка́кѡ дѣ́йствꙋетсѧ, и҆лѝ что̀ є҆́сть дви́жꙋщее и҆ зри́мое, и҆ глаго́лющее то́й та́инственнѡ неизречє́ннаѧ, не возмога́етъ и҆сповѣ́дати.</p>
<p>н҃д. Сѣ́ѧй себѐ во пра́вдꙋ сле́зы ᲂу҆миле́нїѧ, ѡ҆бира́етъ въ пло́дъ жи́зни ра́дость неизглаго́ланнꙋю: взыскꙋ́ѧй же и҆ терпѧ́й гдⷭ҇а, до́ндеже прїи́дꙋтъ жи̑та пра́вды є҆гѡ̀, се́й пожне́тъ многопло́денъ кла́съ ра́зꙋма бж҃їѧ, и҆ свѣ́тъ премꙋ́дрости того̀ просвѣти́тъ, и҆ свѣти́льникъ свѣ́та присносꙋ́щна бꙋ́детъ, во є҆́же просвѣща́ти всѧ̑ человѣ́ки. И҆ не бꙋ́детъ зави́дѣти себѣ̀ и҆ <anchor type="page" number="935"/> бли̑жнимъ, под̾ спꙋ́домъ за́висти покрыва́ѧ да́нный себѣ̀ свѣ́тъ премꙋ́дрости: но въ це́ркви вѣ́рныхъ ѿры́гнетъ словеса̀ бла̑га на по́льзꙋ мно́гихъ, и҆ провѣща́етъ гана̑нїѧ и҆спе́рва: є҆ли̑ка же слы́ша свы́ше бж҃е́ственнымъ ѡ҆глаша́емь дх҃омъ, и҆ є҆ли̑ка позна̀ во видѣ́нїи сꙋ́щихъ ᲂу҆пражнѧ́ѧсѧ, и҆ ѻ҆тцы̀ є҆гѡ̀ повѣ́даша є҆мꙋ̀.</p>
<p>н҃є. Бꙋ́детъ всѧ́комꙋ тщали́вꙋ въ де́нь соверше́нства є҆гѡ̀ въ добродѣ́тели, и҆ска́плютъ є҆мꙋ̀ го́ры дѣ́ланїѧ за́повѣдей бж҃їихъ сла́дость весе́лїѧ, ца́рствꙋющꙋ въ сїѡ́нѣ въ чи́стомъ ᲂу҆мѣ̀, и҆ хо́лми словеса̀ добродѣ́телей и҆сточа́тъ млеко̀, пи́щꙋ томꙋ̀, почива́ющꙋ на ло́жи безстра́стїѧ, приносѧ́ще, и҆ всѝ и҆сто́чницы і҆ꙋ̑дины, вѣ́ры же є҆гѡ̀ глаго́лю, и҆ ра́зꙋма и҆сточа́тъ во́ды, велѣ̑нїѧ си́рѣчь и҆ при̑тчи и҆ гада̑нїѧ бж҃е́ственныхъ веще́й: и҆ и҆сто́чникъ премꙋ́дрости неизрече́нныѧ ѿ се́рдца є҆гѡ̀, ꙗ҆́кѡ ѿ до́мꙋ гдⷭ҇нѧ и҆зы́детъ, и҆ напои́тъ пото́къ зи́мнїй<footnote lang="cu">І҆ѡ́илѧ, гл. г҃, ст. и҃і.</footnote>, са́мыѧ ты́ѧ си́рѣчь сꙋ́шею и҆ зно́емъ страсте́й и҆зсо́хшыѧ человѣ́ки. И҆ тогда̀ ᲂу҆разꙋмѣ́етъ и҆́стинное сбытїѐ въ себѣ̀ слове́съ гдⷭ҇нихъ, глаго́летъ бо: вѣ́рꙋѧй въ мѧ̀, рѣ́ки ѿ чре́ва є҆гѡ̀ и҆стекꙋ́тъ воды̀ жи́вы<footnote lang="cu">І҆ѡа́н. гл. з҃, ст. л҃и.</footnote>.</p>
<p>н҃ѕ. Возсїѧ́етъ въ боѧ́щихсѧ менѐ, глаго́летъ бг҃ъ, со́лнце пра́вды, и҆ и҆сцѣле́нїе въ дѣѧ́нїихъ и҆́хъ: и҆ и҆з̾ темни́цы страсте́й и҆зы́дꙋтъ, и҆ взыгра́ютсѧ ꙗ҆́коже тельцы̀ ѿ ᲂу҆́зъ грѣха̀ разрѣше́ни: и҆ поперꙋ́тъ беззако́нныхъ мꙋже́й и҆ бѣсѡ́въ под̾ нога́ми свои́ми а҆́ки пе́пелъ въ де́нь па́ки ᲂу҆строе́нїѧ своегѡ̀, во́ньже а҆́зъ сотворю̀, глаго́летъ гдⷭ҇ь вседержи́тель<footnote lang="cu">Малах. гл. д҃, ст. в҃ и҆ г҃.</footnote>. Внегда̀ всѣ́ми вознесꙋ́тсѧ добродѣ́тельми ꙗ҆́вѣ, ꙗ҆́кѡ и҆ соверше́ни бꙋ́дꙋтъ премꙋ́дростїю и҆ ра́зꙋмомъ въ прича́стїи дꙋ́ха.</p>
<p>н҃з. Є҆гда̀ на горѣ̀ ра́внѣ мі́ра сегѡ̀ це́ркви хрⷭ҇то́вой ра́зꙋма но́вагѡ свы́ше во́змеши зна́менїе, и҆ возвы́сиши гла́съ сво́й, по ре́кшемꙋ, да́нныѧ тебѣ̀ премꙋ́дрости ѿ бг҃а: побꙋжда́ѧ сло́вомъ, и҆ ᲂу҆чѧ̀ бра́тїю твою̀ ѿверза́ѧ тѣ́мъ ра́зꙋмъ бж҃е́ственнагѡ писа́нїѧ во ᲂу҆разꙋмѣ́нїе ди́вныхъ дарѡ́въ бж҃їихъ, и҆ ᲂу҆вѣщева́ѧ тѣ́хъ на дѣ́ланїе за́повѣдей є҆гѡ̀<footnote lang="cu">И҆са́їи гл. н҃и, ст. а҃.</footnote>: да не ᲂу҆бои́шисѧ ѿ зави́дѧщихъ <anchor type="page" number="936"/> си́лѣ слове́съ твои́хъ, и҆ развраща́ющихъ всѐ бж҃е́ственно писа́нїе, тщи́хъ сꙋ́щихъ и҆ неключи́мыхъ и҆ гото́выхъ въ жили́ще дїа́волꙋ. Вчини́тъ бо ꙗ҆̀же ᲂу҆сте́нъ твои́хъ бг҃ъ въ кни́зѣ живы́хъ, и҆ не бꙋ́детъ тѝ вреда̀, ѿ таковы́хъ, ꙗ҆́коже ни петрꙋ̀ ѿ сі́мѡна. Рече́ши же па́че и҆ са́мъ со проро́комъ въ де́нь ѻ҆́нъ, во́ньже сотворѧ́ющихъ ви́диши таковы́хъ на тѧ̀ собла́зны стези̑: Сѐ бг҃ъ мо́й, сп҃съ мо́й гдⷭ҇ь, и҆ ᲂу҆пова́ѧ бꙋ́дꙋ на него̀, и҆ спасꙋ́сѧ и҆́мъ и҆ не ᲂу҆бою́сѧ: занѐ сла́ва моѧ̀, и҆ хвале́нїе моѐ гдⷭ҇ь, и҆ бы́сть мнѣ̀ сп҃си́тель, и҆ не преста́нꙋ возвѣща́ти сла̑внаѧ є҆гѡ̀ по все́й землѝ.</p>
<p>н҃и. А҆́ще позна́лъ є҆сѝ, ꙗ҆́кѡ стремле́нїе дѣ́йствїѧ страсте́й є҆́сть въ тебѣ̀ недѣ́ѧтельно, и҆ ᲂу҆миле́нїе ѿ смиренномꙋ́дрїѧ и҆стека́етъ ѿ ѻ҆́чїю твоє́ю, разꙋмѣ́й, ꙗ҆́кѡ прїи́де ца́рствїе бж҃їе въ тебѐ, и҆ и҆спо́лненъ бы́лъ є҆сѝ ст҃а́гѡ дх҃а. А҆́ще же и҆ дѣ́йствꙋюща дви́жима же и҆ глаго́люща дх҃а разꙋмѣ́еши во ᲂу҆тро́бѣ твое́й, и҆ возбꙋжда́юща тѧ̀ глаго́лати въ це́ркви вели́цѣй спасе́нїе и҆ и҆́стинꙋ бж҃їю, да не возбрани́ши ᲂу҆стна́мъ твои̑мъ за́висти ра́ди і҆ꙋдеемꙋ́дренныхъ мꙋже́й: но сѣ́дъ, напишѝ на дщи́цѣ<footnote lang="cu">И҆са́їи гл. л҃, ст. и҃.</footnote>, ꙗ҆́коже глаго́летъ и҆са́їа, ꙗ҆̀же дх҃ъ тебѣ̀ глаго́летъ: ꙗ҆́кѡ бꙋ́дꙋтъ сїѧ̑ во дни̑ време́нъ, и҆ да́же до вѣ́ка, по та́кѡ ре́кшемꙋ: за́вистїю бо чревоболѧ́щїи лю́дїе непокори́ви сꙋ́ть, сы́нове лжи́вїи, и҆̀мже нѣ́сть вѣ́ры: и҆̀же не хотѧ́тъ слы́шати, ꙗ҆́кѡ є҆щѐ є҆ѵⷢ҇лїе дѣ́йствꙋетъ, и҆ дрꙋ́ги бж҃їѧ и҆ проро́ки сотворѧ́етъ: но глаго́лютъ проро́кѡмъ и҆ ᲂу҆чи́телємъ це́ркве, не повѣ́дайте на́мъ премꙋ́дрости бж҃їѧ, и҆ видѣ́нїѧ є҆сте́ственнагѡ видѣ́нїѧ ви́дѧщымъ, не глаго́лите на́мъ: но глаго́лите и҆ возвѣща́йте на́мъ и҆но́е прельще́нїе, є҆́же мі́ръ лю́битъ, и҆ ѿими́те ѿ на́съ сꙋ́дъ і҆зра́илевъ. Да не ᲂу҆́бѡ во́нмеши за́висти и҆ словесє́мъ и҆́хъ: ᲂу҆слы́шатъ бо ѡ҆глаша́ємаѧ тебѣ̀ къ по́льзѣ мно́гихъ свы́ше, глꙋ́си въ коне́цъ, и҆ и҆̀же во тьмѣ̀ житїѧ̀ сегѡ̀, и҆ и҆̀же во мглѣ̀ грѣха̀ ѻ҆́чи слѣпы́хъ, ᲂу҆́зрѧтъ слове́съ твои́хъ свѣ́тъ<footnote lang="cu">И҆са́їи гл. л҃є, ст. є҃.</footnote>: и҆ возра́дꙋютсѧ ѡ҆ ни́хъ ни́щїи дꙋ́хомъ, и҆ ѿча́ѧннїи человѣ́цы и҆спо́лнѧтсѧ весе́лїѧ, и҆ ᲂу҆разꙋмѣ́ютъ прельща́емїи <anchor type="page" number="937"/> дꙋ́хомъ ра́зꙋмъ во словесѣ́хъ твои́хъ, и҆ ро́пщꙋщїи на тѧ̀ наꙋча́тсѧ послꙋ́шати слове́съ дꙋ́ха, и҆ ѧ҆зы́ки коснѧ́щїи, глаго́лати ми́ръ, наꙋча́тсѧ.</p>
<p>н҃ѳ. Блаже́нъ, и҆́же и҆́мать въ сїѡ́нѣ въ це́ркви бж҃їей сѣ́мѧ ᲂу҆чи́тельства слове́съ твои́хъ<footnote lang="cu">Глава̀ л҃а, ст. ѳ҃.</footnote>, глаго́летъ и҆са́їа, и҆ сы́ны своѧ̑ съ собо́ю и҆ дꙋ́хомъ въ вы́шнемъ перворо́дныхъ і҆ерꙋсали́мѣ. Бꙋ́детъ бо человѣ́къ ѻ҆́нъ сокрыва́ѧ во вре́мѧ<footnote lang="cu">Та́мже гл. л҃в, ст. в҃.</footnote>, глаго́летъ, словеса̀ своѧ̑, и҆ скры́етсѧ, а҆́ки ѿ воды̀ носи́мыѧ: и҆ напослѣ́докъ ꙗ҆ви́тсѧ въ сїѡ́нѣ, въ це́ркви вѣ́рныхъ, ꙗ҆́кѡ рѣка̀ текꙋ́щаѧ сла́вна въ землѝ жа́ждꙋщей стрꙋѧ́ми премꙋ́дрости своеѧ̀. И҆ къ семꙋ̀ не бꙋ́дꙋтъ ѿ зави́дѧщихъ, низлага́емїи ᲂу҆пова́юще на нѧ̀, но ᲂу҆́ши своѧ̑ вдадѧ́тъ на слы́шанїе слове́съ человѣ́ка ѻ҆́нагѡ, и҆ се́рдце дꙋше́ю и҆знемо́гшихъ во́нметъ послꙋ́шати. И҆ къ семꙋ̀ не рекꙋ́тъ слꙋги̑ за́висти, молчѝ, поне́же благочести́въ сы́й, смы́сленнѣ совѣща̀, а҆ не ꙗ҆́коже ю҆ро́дивїи мі́ра мꙋдрецы̀, ю҆рѡ́диваѧ глаго́ла, нижѐ се́рдце є҆гѡ̀ ᲂу҆разꙋмѣ̀ сꙋ́єтнаѧ, є҆́же соверша́ти беззакѡ́ннаѧ, и҆ глаго́лати на бг҃а пре́лесть, ꙗ҆́кѡ да расточи́тъ дꙋ́шы а҆́лчныѧ, и҆ дꙋ́шы жа́ждꙋщыѧ тщѝ сотвори́тъ. Сегѡ̀ ра́ди словеса̀ є҆гѡ̀ пребꙋ́дꙋтъ на по́льзꙋ мно́гихъ, а҆́ще и҆ неꙋго́дно є҆́сть зави́дѧщымъ.</p>
<p>ѯ҃. Въ высо́цѣ пеще́рѣ ка́мене крѣ́пкагѡ<footnote lang="cu">И҆са́їи гл. л҃г, ст. ѕ҃і и҆ да́лѣе.</footnote> вселѧ́ющемꙋсѧ хлѣ́бъ въ насыще́нїе да́стсѧ ра́зꙋма, и҆ ча́ша премꙋ́дрости въ пїѧ́нство, и҆ та́кѡ бꙋ́детъ вѣ́рна вода̀ є҆гѡ̀. Цр҃ѧ̀ со сла́вою ᲂу҆́зритъ, и҆ ѻ҆́чи є҆гѡ̀ зе́млю и҆здале́ча ᲂу҆́зрѧтъ, дꙋша̀ є҆гѡ̀ поꙋчи́тсѧ премꙋ́дрости, и҆ возвѣсти́тъ всѣ̑мъ мѣ́сто вѣ́чное, є҆гѡ́же предѣ́лѡвъ внѣ̀ ничто́же є҆́сть.</p>
<p>ѯ҃а. А҆́ще ᲂу҆́бѡ наказа́нїе гдⷭ҇не ѿверза́етъ ᲂу҆́ши<footnote lang="cu">И҆са́їи гл. н҃, ст. є҃.</footnote> всѧ́кагѡ боѧ́щагѡсѧ є҆гѡ̀, и҆ прилага́етъ ᲂу҆́хо є҆мꙋ̀, є҆́же слы́шати, и҆ ѧ҆зы́къ дае́тъ наꙋчє́нїѧ, є҆́же разꙋмѣ́ти, є҆гда̀ подоба́етъ рещѝ сло́во: кто̀ є҆́сть и҆́нъ ѿвраща́ѧй разꙋ́мныхъ и҆ мꙋ́дрыхъ мі́ра сегѡ̀ вспѧ́ть, и҆ премꙋ́дрость и҆́хъ ѡ҆бꙋева́ѧй, поставлѧ́ѧй же то́чїю глаго́лы рабѡ́въ свои́хъ, ра́звѣ то́чїю са́мъ творѧ́й нѡ́ваѧ и҆ пресла̑внаѧ во сла́вꙋ <anchor type="page" number="938"/> свою̀; творѧ́й въ пꙋсто́мъ и҆ сꙋхо́мъ се́рдцѣ пꙋ́ть смире́нїѧ и҆ кро́тости, и҆ въ невла́жномъ и҆ безво́дномъ ᲂу҆мѣ̀ рѣ́ки премꙋ́дрости неизрече́нныѧ: во є҆́же напои́ти ро́дъ є҆гѡ̀ и҆збра́нный, лю́ди ꙗ҆̀же снабдѣ̀, добродѣ̑тели є҆гѡ̀ повѣ́дати<footnote lang="cu">И҆са́їи гл. м҃г, ст. ѳ҃і и҆ слѣ́д.</footnote>. Пред̾ лю́бѧщими бо и҆ боѧ́щимисѧ є҆гѡ̀ хо́дитъ, и҆ го́ры страсте́й ᲂу҆равнѧ́етъ, и҆ врата̀ мѣ̑дѧнаѧ невѣ́дѣнїѧ сокрꙋша́етъ, и҆ ѿверза́етъ ра́зꙋма своегѡ̀ двє́ри, и҆ ѿкрыва́етъ тѣ̑мъ сокрѡ́вища є҆гѡ̀ тє́мна, сокровє́нна же и҆ неви̑дима: да ᲂу҆вѣ́дѧтъ, ꙗ҆́кѡ то́й є҆́сть гдⷭ҇ь бг҃ъ прозыва́ѧй и҆́мѧ и҆́хъ і҆зра́иль<footnote lang="cu">И҆са́їи гл. м҃є, ст. в҃ и҆ г҃.</footnote>.</p>
<p>ѯ҃в. Кто́ є҆сть смꙋща́ѧй мо́ре страсте́й, и҆ ᲂу҆толѧ́ѧй во́лны є҆гѡ̀, и҆збавлѧ́ѧй лю́бѧщыѧ є҆го̀ ѿ бѣды̀ грѣха̀, и҆ бꙋ́рю по́мыслѡвъ въ тишинꙋ̀ творѧ́й; Гдⷭ҇ь саваѡ́ѳъ, словеса̀ своѧ̑ положи́вый во ᲂу҆ста̀ и҆́хъ, и҆ покрыва́ѧй тѣ́хъ под̾ сѣ́нїю рꙋкꙋ̀ своє́ю, є҆́юже соста́ви не́бо, и҆ зе́млю ѡ҆снова̀. То́й боѧ́щымсѧ є҆гѡ̀ дае́тъ ѧ҆зы́къ наꙋче́нїѧ, и҆ ᲂу҆́хо ра́зꙋма, во є҆́же слы́шати свы́ше гла́съ є҆гѡ̀, и҆ возвѣща́ти въ домꙋ̀ і҆а́кѡвли въ це́ркви вѣ́рныхъ повелѣ̑нїѧ є҆гѡ̀. А҆ и҆̀мже нѣ́сть ѻ҆чесѐ, во є҆́же ви́дѣти лꙋчѝ со́лнца пра́вды, и҆ ᲂу҆́ха, во є҆́же слы́шати сла̑внаѧ бж҃їѧ: тьма̀ є҆́сть ᲂу҆ча́стїе невѣ́дѣнїѧ, и҆ наде́жда со словесы̀ сꙋ́етна. Ѿ си́хъ никто́же глаго́летъ пра́вєднаѧ, нижѐ є҆́сть сꙋ́дъ въ ни́хъ и҆́стины: ᲂу҆пова́ютъ бо на сꙋ́єтнаѧ, и҆ глаго́лютъ тщє́тнаѧ: чревоно́сѧтъ за́висть, и҆ ражда́ютъ клеветꙋ̀. Занѐ не ѡ҆брѣ̑зана сꙋ́ть ᲂу҆шеса̀ и҆́хъ, и҆ не мо́гꙋтъ слы́шати: и҆ сегѡ̀ ра́ди бы́сть и҆̀мъ сло́во ра́зꙋма бж҃їѧ въ поноше́нїе, и҆ не восхотѧ́тъ є҆гѡ̀ ᲂу҆слы́шати<footnote lang="cu">І҆ерем. гл. ѕ҃, ст. і҃.</footnote>.</p>
<p>ѯ҃г. Премꙋ́дрость ка́ѧ є҆́сть во чревоболѧ́щихъ за́вистїю на бли́жнѧго; ка́кѡ бо рекꙋ́тъ зави́стницы, глаго́летъ і҆еремі́а, ꙗ҆́кѡ премꙋ́дри є҆смы̀ мы̀, и҆ зако́нъ гдⷭ҇нь съ на́ми є҆́сть, є҆гда̀ и҆стаѧва́ютъ рве́нїемъ на прїе́мшыѧ благода́ть дх҃а премꙋ́дростїю и҆ ра́зꙋмомъ бж҃їимъ, но всꙋ́е бы́сть ра́зꙋмъ ло́женъ книго́чїѧмъ и҆ премꙋ̑дрымъ мі́ра, и҆́стиннагѡ погрѣши́вшымъ ра́зꙋма. Сегѡ̀ ра́ди постыдѣ́шасѧ мꙋдрецы̀, и҆спа́дше ѿ премꙋ́дрости ᲂу҆тѣ́шителевы, сїю̀ въ сынѣ́хъ <anchor type="page" number="939"/> ловє́цъ ᲂу҆множа́емꙋ ви́дѧще, и҆ ᲂу҆боѧ́шасѧ си́лы слове́съ и҆́хъ, и҆ ꙗ҆́ти бы́ша мре́жами разꙋмѣ́нїй свои́хъ. Поне́же и҆́стиннꙋю премꙋ́дрость и҆ ра́зꙋмъ гдⷭ҇нь ѿверго́ша.</p>
<p>ѯ҃д. Почто̀ рве́нїемъ и҆ста́ѧша зави́стницы на ѡ҆богатѣ́вшихъ благода́тїю дх҃а, на прїе́мшихъ ѧ҆зы́къ ѻ҆́гненъ ꙗ҆́кѡ тро́сть кни́жника скоропи́сца, и҆сто́чникъ ѡ҆ста́вльше премꙋ́дрости бж҃їѧ; а҆́ще бо бы́ша пꙋте́мъ бж҃їимъ ходи́ли, по́жили ᲂу҆́бѡ бы́ша въ мі́рѣ безстра́стїѧ во вѣ́чное вре́мѧ: ᲂу҆разꙋмѣ́ли бы́ша, гдѣ̀ є҆́сть мꙋ́дрость, гдѣ̀ є҆́сть крѣ́пость, гдѣ̀ є҆́сть ра́зꙋмъ и҆ позна́нїе сꙋ́щихъ, гдѣ̀ є҆́сть долгожи́тїе и҆ живо́тъ, гдѣ̀ є҆́сть свѣ́тъ ѻ҆́чїю, и҆ премꙋ́дрость съ ми́ромъ. Оу҆разꙋмѣ́ли бы́ша, кто̀ ѡ҆брѣта́етъ мѣ́сто є҆ѧ̀, и҆ кто̀ въ сокрѡ́вища є҆ѧ̀ вхо́дитъ. И҆ ка́кѡ заповѣ́даетъ бг҃ъ чрез̾ проро́ка таи́нникѡмъ сло́ва, глаго́лѧ: проро́къ, и҆́же и҆́мать сновидѣ́нїе ѿкрове́нїѧ, да вѣща́етъ сновидѣ̑нїѧ видѣ́нїѧ своегѡ̀. И҆ и҆́же и҆́мать сло́во моѐ къ немꙋ̀, да глаго́летъ сло́во моѐ во и҆́стинѣ. И҆ па́ки: напишѝ себѣ̀ всѧ̑ словеса̀, ꙗ҆̀же соглаго́лахъ къ тебѣ̀ въ кни́гꙋ: и҆ никогда́же за́вистїю на таковы́хъ и҆стаѧва́ли бы́ша.</p>
<p>ѯ҃є. А҆́ще премѣни́тъ є҆ѳїо́плѧнинъ ко́жꙋ свою̀, и҆ ры́сь пестрѡты̀ своѧ̑<footnote lang="cu">І҆ерем. гл. г҃і, ст. к҃г.</footnote>, и҆ зави́стницы возмо́гꙋтъ бла́го рещѝ, и҆ совѣ́товати поꙋчи́вшесѧ ѕлы́мъ: запина́нїемъ бо запина́ютъ бли́жнихъ свои́хъ, поне́же льсти́внѡ хо́дѧтъ, и҆ рꙋга́ютсѧ дрꙋгѡ́мъ свои̑мъ, и҆́стины не глаго́люще: зане́же наꙋчи́сѧ ѧ҆зы́къ и҆́хъ глаго́лати сꙋ́єтна и҆ лѡ́жна. Разꙋмѣ́й ᲂу҆́бѡ и҆́же ра́зꙋма ра́ди бж҃їѧ и҆ сло́ва ѿ ни́хъ зави́димый же и҆ рꙋга́емый, и҆ прилѣ́жнѡ помоли́сѧ, ꙗ҆́коже і҆еремі́а, и҆ рцы̀: Гдⷭ҇и воспомѧни́ мѧ, и҆ посѣти́ мѧ, и҆ защити́ мѧ ѿ гонѧ́щихъ мѧ̀ зави́стныхъ мꙋже́й, не въ долготерпѣ́нїе твоѐ положѝ мѧ̀, и҆скꙋси́ти мѧ̀ хотѧ̀ на мно́зѣ: вѣ́ждь, ꙗ҆́кѡ прїѧ́хъ нарꙋга́нїе ѿ ѿверга́ющихъ ра́зꙋмъ тво́й: Сконча́й и҆̀хъ во рве́нїи и҆́хъ, и҆ бꙋ́детъ сло́во мнѣ̀ ра́зꙋма твоегѡ̀ въ ра́дость и҆ въ весе́лїе се́рдца моегѡ̀<footnote lang="cu">І҆ерем. гл. є҃і, ст. є҃і и҆ ѕ҃і.</footnote>: ниже́ бо сѣдо́хъ въ <anchor type="page" number="940"/> со́нмѣ съ рꙋга́ющимисѧ ра́зꙋмꙋ твоемꙋ̀, но боѧ́хсѧ ѿ лица̀ рꙋкѝ твоеѧ̀: и҆ сѣдѧ̀ наединѣ̀, ꙗ҆́кѡ го́рести ѿ за́висти и҆́хъ и҆спо́лнихсѧ. И҆ ᲂу҆слы́шиши, до́брѣ вѣ́мъ: а҆́ще ѡ҆брати́ши заблꙋ́ждша ѿ пꙋтѝ є҆гѡ̀, возста́влю тѧ̀ междꙋ̀ дрꙋ́ги мои́ми, пред̾ лице́мъ мои́мъ ста́неши: и҆ а҆́ще и҆зведе́ши честно́е ѿ недосто́йнагѡ, ꙗ҆́кѡ ᲂу҆ста̀ моѧ̑ бꙋ́деши: и҆ и҆зба́влю тѧ̀ ѿ рꙋкѝ зави́стныхъ гꙋби́телей, глаго́летъ гдⷭ҇ь бг҃ъ і҆и҃левъ<footnote lang="cu">І҆ерем. гл. є҃і, ст. ѳ҃і.</footnote>.</p>
<p>ѯ҃ѕ. Коне́цъ сло́ва, всѣ̀ зави́стнїи мꙋдрецы̀ да слы́шатъ: ѡ҆чи́стишасѧ назѡре́и бж҃їи трꙋда́ми па́че снѣ́га, просвѣти́шасѧ житїе́мъ па́че млека̀, па́че ка́мене сапфі́ра ви́дъ премꙋ́дрости и҆́хъ<footnote lang="cu">Пла́чь і҆ерем. гл. д҃, ст. з҃.</footnote>, и҆ па́че би́сера чи́ста начерта́нїе слове́съ и҆́хъ. Ꙗ҆дꙋ́щїи же сла́достное мїрска́гѡ ра́зꙋма, погибо́ша во и҆схо́дѣхъ дꙋ́ха. Пита́емїи на багрѧни́цѣ премꙋ́дростїю є҆́ллинскою, въ гно́й неразꙋ́мїѧ ѡ҆дѣ́ѧшасѧ. И҆ даны̀ бы́ша на мѧ̀ ᲂу҆́зы, и҆ свѧза́шасѧ и҆́ми: свѧза́сѧ бо ѧ҆зы́къ и҆́хъ въ горта́ни и҆́хъ, и҆ ѡ҆гло́хнꙋша: поне́же и҆́стиннꙋю премꙋ́дрость и҆ ра́зꙋмъ бж҃е́ственнагѡ ѿверго́ша дх҃а, трꙋда́ми се́й прїѧ́ти не восхотѣ́вше.</p>
<p>ѯ҃з. Бг҃ъ смирѧ́ѧй дре́во высо́кое, и҆ возносѧ́й дре́во смире́нное, и҆ и҆зсꙋша́ѧй дре́во зеле́ное, и҆ прораща́ѧй дре́во сꙋхо́е<footnote lang="cu">І҆езек. гл. з҃і, ст. к҃д.</footnote>: то́й є҆́сть даѧ́й ᲂу҆ста̀ ѿвє́рста посредѣ̀ со́нма мно́га рабѡ́мъ свои̑мъ, и҆ глаго́лъ благовѣствꙋ́ющымъ си́лою мно́гою. Ꙗ҆́кѡ премꙋ́дрость ра́зꙋмъ и҆ крѣ́пость тогѡ̀ є҆́сть, и҆ то́й и҆змѣнѧ́етъ ꙗ҆́коже времена̀ и҆ лѣ̑та, та́кѡ и҆ дꙋ́шы и҆́щꙋщыѧ и҆ жела́ющыѧ є҆го̀. Поставлѧ́етъ над̾ страстьмѝ царѝ, и҆ преставлѧ́етъ ѿ живота̀ въ живо́тъ, даѧ̀ премꙋ́дрость премꙋ̑дрымъ дꙋ́хомъ, и҆ мꙋ́дрость вѣ́дꙋщымъ ра́зꙋмъ. То́й ѿкрыва́етъ глꙋбо́ки и҆ сокровє́нны и҆спытꙋ́ющымъ глꙋбины̑ бж҃їѧ, и҆ вѣ́дѣти дае́тъ тѣ́мъ, ꙗ҆̀же во тьмѣ̀ гада́нїй: ꙗ҆́кѡ свѣ́тъ премꙋ́дрости и҆ ра́зꙋма съ ни́мъ є҆́сть, и҆ є҆мꙋ́же хо́щетъ, дае́тъ є҆го̀.</p>
<p>ѯ҃и. Всѧ́комꙋ по терпѣ́нїю дѣ́лающемꙋ за́пѡвѣди<footnote lang="cu">Ри́м. гл. в҃, ст. з҃.</footnote> по внѣ́шнемꙋ и҆ внꙋ́треннемꙋ человѣ́кꙋ, и҆ къ є҆ди́ной взира́ющемꙋ сла́вѣ <anchor type="page" number="941"/> бж҃їей, че́сть дае́тсѧ ра́зꙋма небе́снагѡ, ми́ръ дꙋшѝ и҆ нетлѣ́нїе, ꙗ҆́кѡ не слы́шателю, но творцꙋ̀ зако́на благода́ти. Є҆гѡ́же и҆ ра́зꙋмъ свидѣ́тельствованъ сꙋ́щъ ѿ дѣ́лъ не безче́ствꙋетъ бг҃ъ: но спрославлѧ́етъ со словесы̀ ра́зꙋма, премꙋ́дростїю є҆гѡ̀ просїѧ́вшихъ въ це́ркви вѣ́рныхъ: поне́же на лица̀ зрѣ́нїѧ нѣ́сть ᲂу҆ негѡ̀: а҆ и҆́же по рве́нїю подвиза́ющемꙋсѧ, и҆ противлѧ́ющемꙋсѧ ᲂу҆́бѡ словесє́мъ води́мымъ дх҃омъ, повинꙋ́ющемꙋсѧ же своемꙋ̀ ра́зꙋмꙋ, и҆ прельсти́тєльнымъ словесе́мъ ѡ҆блага́емыхъ ѡ҆́бразомъ є҆ди́нѣмъ благоче́стїѧ, и҆ води́мыхъ славолюби́вымъ и҆ сластолюби́вымъ дꙋ́хомъ: ско́рбь и҆ тѣснота̀ дае́тсѧ, за́висть и҆ ꙗ҆́рость и҆ гнѣ́въ. Ны́нѣ ᲂу҆́бѡ въ возме́здїе пре́лести є҆гѡ̀, наконе́цъ же въ порица́нїе, междꙋ̀ собо́ю ѡ҆сꙋжда́ющымъ и҆лѝ ѿвѣща́ющымъ є҆гѡ̀ помыслѡ́мъ, въ де́нь, во́ньже сꙋди́ти и҆́мать бг҃ъ та̑йнаѧ человѣ́кѡмъ, и҆ возда́стъ комꙋ́ждо по дѣлѡ́мъ є҆гѡ̀<footnote lang="cu">Ри́м. гл. в҃, ст. ѕ҃.</footnote>.</p>
<p>ѯ҃ѳ. Ꙗ҆́коже нѣ́сть і҆ꙋде́й и҆́же ꙗ҆́вѣ, по ре́кшемꙋ, ни є҆́же ꙗ҆́вѣ во пло́ти ѡ҆брѣ́занїе: но є҆́же въ та́йнѣ і҆ꙋде́й, и҆ ѡ҆брѣ́занїе се́рдца дꙋ́хомъ, а҆ не пи́сменемъ: та́кѡ нижѐ соверше́нъ є҆́сть мꙋ́жъ ра́зꙋмомъ и҆ премꙋ́дростїю, и҆́же ꙗ҆вле́ннымъ то́чїю и҆ глаго́лемымъ сло́вомъ є҆́сть си́ленъ<footnote lang="cu">Ри́м. гл. в҃, ст. к҃и и҆ к҃ѳ.</footnote>. Нижѐ тщали́въ соверше́ннѣ, и҆́же въ тѣле́снѣмъ и҆ ꙗ҆вле́ннѣмъ є҆́сть ѡ҆бꙋче́нїи трꙋдѡ́въ: но и҆́же въ та́йнѣмъ и҆ ᲂу҆́мнѣмъ дѣ́ланїи є҆́сть тщали́въ, и҆ и҆́же ѿ чи́ста и҆ бла́га се́рдца дх҃омъ бг҃ꙋ глаго́лѧй, а҆ не пи́смены є҆́сть премꙋ́дръ въ ра́зꙋмѣ и҆ соверше́нъ: є҆мꙋ́же и҆ похвала̀ не ѿ человѣ̑къ, но ѿ бг҃а. Ꙗ҆́кѡ не вѣ́домꙋ ᲂу҆́бѡ, и҆лѝ и҆ зави́димꙋ человѣ́ки, є҆ди́номꙋ же бг҃ꙋ, и҆ дви́жимымъ тѣ́мже дх҃омъ, люби́мꙋ же и҆ зна́емꙋ.</p>
<p>ѻ҃. А҆́ще ѿ дѣ́лъ зако́на не ѡ҆правди́тсѧ всѧ́ка пло́ть пред̾ бг҃омъ<footnote lang="cu">Ри́м. гл. г҃, ст. к҃.</footnote>, по ре́кшемꙋ: кто̀ ѿ пѡ́двигъ и҆ трꙋдѡ́въ ѡ҆бꙋче́нїѧ то́чїю соверше́нъ бꙋ́детъ пред̾ бг҃омъ; дѣѧ́нїемъ бо въ навыкнове́нїе добродѣ́тели прихо́димъ, и҆ преста́ти твори́мъ дѣ́йствꙋ страсте́й: а҆ не ᲂу҆́бѡ и҆ соверше́ни быва́емъ є҆ди́нѣмъ тѣ́мъ во и҆сполне́нїи <anchor type="page" number="942"/> хрⷭ҇то́вѣ. Что̀ ᲂу҆́бѡ є҆́сть возводѧ́щее ны̀ въ соверше́нство; Взало́гственнаѧ къ бг҃ꙋ вѣ́ра, ꙗ҆́же є҆́сть ᲂу҆пова́емыхъ и҆звѣще́нїе<footnote lang="cu">Є҆вр. гл. а҃і, ст. а҃.</footnote>, є҆́юже а҆́вель мно́жайшꙋю же́ртвꙋ па́че ка́їна принесѐ бг҃ꙋ, и҆ свидѣ́тельствованъ бы́сть бы́ти пра́ведникъ. И҆ а҆враа́мъ зово́мъ послꙋ́ша и҆зы́ти, и҆ прїитѝ на зе́млю ѡ҆бѣтова́нїѧ. Сїѧ̀ возво́дитъ вои́стиннꙋ тща́щихсѧ во ᲂу҆пова̑нїѧ вели̑ка высо́кихъ бж҃їихъ дарѡ́въ, и҆ ѿѻнꙋ́дꙋ въ ра́зꙋмъ сꙋ́щихъ, и҆ дае́тъ и҆̀мъ сокрѡ́вища неистощи̑ма въ се́рдце дꙋхѡ́внаѧ во є҆́же и҆зноси́ти ѿѻнꙋ́дꙋ нѡ́ваѧ и҆ вє́тхаѧ та̑инства бж҃їѧ и҆ даѧ́ти тре́бꙋющымъ. Сїю̀ ᲂу҆́бѡ благополꙋчи́вый взы́де и҆ соверши́сѧ любо́вїю въ ра́зꙋмъ бж҃їй, и҆ вни́де въ поко́й є҆гѡ̀ почи́въ и҆ са́мъ ѿ всѣ́хъ дѣ́лъ свои́хъ, ꙗ҆́коже и҆ ѿ свои́хъ бг҃ъ.<footnote lang="cu">Є҆вр. гл. д҃, ст. і҃.</footnote></p>
<p>ѻ҃а. А҆́ще проти́вльшымсѧ клѧ́лсѧ бг҃ъ дре́вле не вни́ти въ поко́й є҆гѡ̀, тѣ́мже нижѐ возмого́ша за невѣ́рствїе вни́ти: ка́кѡ ᲂу҆́бѡ нѣ́цыи є҆ди́нѣмъ ѡ҆бꙋче́нїемъ тѣле́снымъ без̾ вѣ́ры возмо́гꙋтъ вни́ти въ безстра́стїѧ поко́й, и҆ ра́зꙋма соверше́нство, внегда̀ мно́гихъ ви́димъ не возмо́гшихъ та́кѡ вни́ти, и҆ внꙋ́трь почи́ти ѿ всѣ́хъ трꙋдѡ́въ свои́хъ; Смотрѣ́ти ᲂу҆́бѡ комꙋ́ждо подоба́етъ, да не когда̀ є҆́сть въ не́мъ се́рдце лꙋка́во и҆спо́лнено невѣ́рїѧ, и҆ сегѡ̀ ра́ди лиша́етсѧ, во мно́зѣхъ трꙋдѣ́хъ сы́й, поко́ѧ и҆ соверше́нства є҆гѡ̀: є҆гѡ́же ра́ди и҆ при́снѡ дѣ́лы трꙋжда́етсѧ дѣ́ѧтельныѧ [добродѣ́тели] и҆ хлѣ́бъ болѣ́зни ꙗ҆́стъ, а҆́ще и҆ ѡ҆ста́влено є҆́сть и҆ є҆щѐ сꙋббѡ́тство є҆мꙋ̀, потща́тисѧ вни́ти вѣ́рою въ безстра́стїѧ поко́й, и҆ въ соверше́нство ра́зꙋма: да не въ ве́тхꙋю при́тчꙋ противле́нїѧ впаде́тъ, и҆ та̑ѧжде со дре́вле проти́вльшимисѧ постра́ждетъ.</p>
<p>ѻ҃в. Чꙋ́вствени сꙋ́ще, слове́сни же и҆ мы́слени, десѧти́нꙋ нѣ́кꙋю и҆ мы̀ ѿ себѐ до́лжни є҆смы̀ приноси́ти бг҃ꙋ. И҆ ꙗ҆́коже ᲂу҆́бѡ чꙋ́вственни, до́брѣ чꙋ́ствовати чꙋ́вствєнныѧ вє́щи, и҆ добро́тою таковы́хъ востека́ти, и҆ возводи́ти си́хъ непогрѣ́шный ра́зꙋмъ къ содѣ́телю. А҆ ꙗ҆́коже слове́сни, бла́го глаго́лати ѡ҆ бж҃е́ственныхъ <anchor type="page" number="943"/> и҆ человѣ́ческихъ ве́щехъ. А҆ ꙗ҆́коже мы́слени: непогрѣ́шнѡ разꙋмѣ́ти ѡ҆ бз҃ѣ, ѡ҆ жи́зни вѣ́чнѣй, ѡ҆ небе́снѣмъ ца́рствѣ, и҆ ѡ҆ сокрове́нныхъ въ не́мъ та́инствахъ дх҃а. Да и҆ є҆́же чꙋ́вствовати, и҆ є҆́же глаго́лати, и҆ є҆́же разꙋмѣ́ти здра́вѡ и҆ непоро́чнѡ, по бз҃ѣ и҆стѧ́жетсѧ, ꙗ҆́же є҆́сть и҆́стинна вои́стиннꙋ и҆ бж҃е́ственна мѣ́ра, и҆ свѧще́нно бг҃ови приноше́нїе.</p>
<p>ѻ҃г. Десѧти́на вои́стиннꙋ є҆́сть къ бг҃ꙋ, дꙋше́внаѧ па́сха: си́рѣчь прише́ствїе всѧ́кагѡ встра́ственна навыкнове́нїѧ, и҆ всѧ́кагѡ безслове́снагѡ чꙋ́вства. Въ не́йже жре́тсѧ ᲂу҆́бѡ сло́во, видѣ́нїемъ сꙋ́щихъ: ꙗ҆́стсѧ же то́жде въ хлѣ́бѣ ра́зꙋма, и҆ пїе́тсѧ честна́ѧ є҆гѡ̀ кро́вь въ ча́ши неизрече́нныѧ премꙋ́дрости. Сїю̀ ᲂу҆́бѡ ꙗ҆́дшїи и҆ па́сховствовавый па́схꙋ, пожрѐ себѣ̀ а҆́гнца, взе́млющаго грѣ́хъ мі́ра. И҆ ктомꙋ̀ не ᲂу҆́мретъ, но, по гла́сꙋ гдⷭ҇ню, жи́въ бꙋ́детъ во вѣ́къ.</p>
<p>ѻ҃д. Воста́вый ѿ ме́ртвыхъ дѣ́лъ, со хрⷭ҇то́мъ воскре́се. А҆́ще же со хрⷭ҇то́мъ воскре́се ра́зꙋмомъ, хрⷭ҇то́съ же ктомꙋ̀ не ᲂу҆мира́етъ, нижѐ тѣ́мъ сме́рть неразꙋ́мїѧ ѡ҆блада́ти и҆́мать<footnote lang="cu">Ри́мл. гл. ѕ҃, ст. д҃.</footnote>. Є҆́же бо ᲂу҆́мре дре́вле грѣхо́мъ, предви́гнꙋвсѧ ѿ є҆́же по є҆стествꙋ̀ движе́нїѧ, ᲂу҆́мре є҆ди́ною: а҆ є҆́же ны́нѣ живе́тъ, живе́тъ бг҃ови свобо́дою ст҃а́гѡ дх҃а, воздви́гшагѡ є҆го̀ ѿ ме́ртвыхъ дѣ́лъ грѣха̀, ꙗ҆́коже не ктомꙋ̀ живе́тъ то́й пло́ти и҆ мі́рови, ᲂу҆мертви́всѧ ᲂу҆десє́мъ тѣ́ла своегѡ̀, и҆ веще́мъ житїѧ̑ сегѡ̀: но живе́тъ въ не́мъ хрⷭ҇то́съ, ꙗ҆́кѡ под̾ благода́тїю бы́вшемъ дх҃а ст҃а, и҆ не сꙋ́щемъ под̾ зако́номъ пло́ти: ѻ҆рꙋ̑жїѧ пра́вды ᲂу҆́ды своѧ̑ ꙗ҆́вѣ ꙗ҆́кѡ приносѧ́щемъ бг҃ꙋ и҆ ѻ҆ц҃ꙋ̀.</p>
<p>ѻ҃є. И҆́же ѿ рабо́ты страсте́й свободи́вый ᲂу҆́ды своѧ̑, и҆ рабо́тѣ пра́вды предста́вивый ѧ҆̀, ко ѡ҆свѧще́нїю дх҃а ст҃а прибли́жисѧ, вы́шше зако́на пло́ти бы́въ: и҆ ктомꙋ̀ грѣ́хъ не и҆́мать ѡ҆блада́ти и҆́мъ, въ свобо́дѣ и҆ зако́нѣ пребыва́ющимъ дх҃а. Не бо̀ ꙗ҆́коже кончи̑ны рабо́ты страсте́й, та́кѡ и҆ кончи̑ны рабо́ты пра́вды: занѐ ѻ҆́ны ᲂу҆́бѡ въ мы́сленнꙋ поги́бель ѡ҆быко́ша ѡ҆кончава́тисѧ <anchor type="page" number="944"/> дꙋшѝ: сїѧ̑ же въ жи́знь вѣ́чнꙋ скончава́ютсѧ сокрове́ннꙋю во хрⷭ҇тѣ̀ і҆и҃сѣ гдⷭ҇ѣ на́шемъ<footnote lang="cu">Ри́м. гл. ѕ҃, ст. з҃ и г҃і.</footnote>.</p>
<p>ѻ҃ѕ. Зако́нъ пло́ти, во є҆ли́ко вре́мѧ живе́тъ человѣ́къ пло́тски, ѡ҆блада́етъ над̾ ни́мъ: а҆́ще же ᲂу҆́мретъ и҆ ᲂу҆мертви́тсѧ мі́рови, разрѣша́етсѧ ѿ зако́на є҆ѧ̀. и҆́накѡ же ᲂу҆мертви́тисѧ мі́рови, нѣ́сть возмо́жно, а҆́ще не ᲂу҆десє́мъ ᲂу҆мертви́мсѧ тѣ́ла. Оу҆мерщвлѧ́емсѧ же си̑мъ, є҆гда̀ прича̑стницы ст҃а́гѡ дх҃а бꙋ́демъ. Дх҃а же ст҃а́гѡ тогда̀ бы́ти познава́емсѧ прича̑стницы, є҆гда̀ плоды̀ достѡ́йны дꙋ́ха прино́симъ бг҃ови: любо́вь къ бг҃ꙋ ѿ всеѧ̀ дꙋшѝ, и҆ къ бли́жнемꙋ ѿ завѣща́нїѧ, ра́дость се́рдца ѿ чи́стыѧ со́вѣсти, ми́ръ дꙋшѝ ѿ безстра́стїѧ и҆ смире́нїѧ. Милосе́рдїе по́мыслѡвъ ᲂу҆ма̀, долготерпѣ́нїе въ ско́рбехъ и҆ и҆скꙋше́нїихъ, бла́гость во ᲂу҆краше́нїи нра́вѡвъ, вѣ́рꙋ и҆звѣще́ннꙋ къ бг҃ꙋ, и҆ несꙋмнѧ́щꙋсѧ ѡ҆ чесо́мъ, кро́тость ѿ смиренномꙋ́дрїѧ и҆ ᲂу҆миле́нїѧ, и҆ ѡ҆бдержи́тельно воздержа́нїе чꙋ́вствъ. Є҆гда̀ та́кѡ плодопринесе́мъ бг҃ови, внѣ̀ зако́на є҆смы̀ пло́ти. И҆ не ктомꙋ̀ на ны̀ бꙋ́детъ зако́нъ мꙋ́чащъ ны̀ за плоды̀, и҆̀хже є҆щѐ живꙋ́ще пло́ти, принесо́хомъ сме́рти: ᲂу҆праздни́хомбосѧ ѿ зако́на є҆ѧ̀, ꙗ҆́кѡ ѿ ме́ртвыхъ дѣ́лъ воскре́снꙋвше со хрⷭ҇то́мъ свобо́дою дꙋ́ха.</p>
<p>ѻ҃з. Нача́токъ дꙋ́ха па́ки бытїе́мъ ба́ни и҆мꙋ́щїи и҆ соблю́дшїи то́й неꙋгаси́мь, ті́и тѧгото́ю пло́ти ѡ҆тѧгча́еми, са́ми въ себѣ̀ воздыха́ютъ, всыновле́нїѧ и҆сполне́нїѧ ᲂу҆тѣ́шителева ча́юще, да и҆збавле́нїе своемꙋ̀ и҆́хъ тѣ́лꙋ ѿ рабо́ты и҆стлѣ́нїѧ ᲂу҆ви́дѧтъ<footnote lang="cu">Ри́м. гл. и҃, ст. к҃г.</footnote>. Спосо́бствꙋетъ бо тѣ́мъ въ є҆сте́ственныхъ и҆́хъ не́мощехъ дꙋ́хъ, и҆ хода́тайствꙋетъ ѡ҆ ни́хъ воздыха́нїи неизглаго́ланными: занѐ по бз҃ѣ є҆́сть мꙋдрова́нїе и҆́хъ, и҆ ᲂу҆пова́нїе и҆́хъ ѿкрове́нїе ча́етъ ᲂу҆ви́дѣти въ ме́ртвеннѣй свое́й и҆́хъ пло́ти сынѡ́въ бж҃їихъ: є҆́же є҆́сть животво́рнаѧ і҆и҃сова ме́ртвость. Да сы́нове бж҃їи ꙗ҆́кѡ дх҃омъ ст҃ы́мъ води́ми бꙋ́дꙋтъ и҆ ті́и, и҆ свободѧ́тсѧ ѿ рабо́ты пло́ти, и҆ дости́гнꙋтъ въ свобо́дꙋ сла́вы ча̑дъ бж҃їихъ: и҆̀мже ꙗ҆́кѡ лю́бѧщымъ бг҃а, всѧ̑ поспѣшествꙋ́ютъ во благо́е.</p>
<anchor type="page" number="945"/>
<p>ѻ҃и. Дꙋхо́внѣ постиза́емомꙋ бж҃е́ственномꙋ писа́нїю, и҆ дꙋхѡ́внымъ ѿкрыва́ємымъ ꙗ҆̀же въ не́мъ сокро́вищамъ дх҃омъ ст҃ы́мъ: не мо́жетъ дꙋше́венъ человѣ́къ ѿкрове́нїе си́хъ прїѧ́ти мно́жае послѣ́дованїѧ свои́хъ пѡ́мыслъ<footnote lang="cu">а҃ Кор. гл. в҃, ст. г҃і и҆ д҃і.</footnote>, не прїе́млѧ и҆́но что̀ разꙋмѣ́ти, и҆лѝ ᲂу҆слы́шати ѿ и҆но́гѡ глаго́лемо. Ниже́ бо и҆́мать дх҃а бж҃їѧ въ себѣ̀ и҆спытꙋ́ющагѡ глꙋбины̑ бж҃їѧ, и҆ вѣ́дꙋщагѡ бж҃їѧ: но дꙋ́ха мі́ра, (сегѡ̀) веще́ственнагѡ рве́нїѧ и҆ за́висти по́лнагѡ, при́ же и҆ ра́спри и҆спо́лненнагѡ: є҆гѡ́же ра́ди и҆ ю҆ро́дство є҆мꙋ̀ є҆́сть, є҆́же ра́зꙋмъ и҆спы́товати, и҆ ᲂу҆́мъ и҆зслѣ́довати пи́сьмене. Разꙋмѣ́ти же не могі́й, ꙗ҆́кѡ дꙋхо́внѣ востѧзꙋ́ютсѧ всѧ̑ ꙗ҆̀же бж҃е́ственнагѡ писа́нїѧ: проти́вꙋ бж҃е́ствєннымъ и҆ человѣ́чєскимъ веще́мъ, рꙋга́етсѧ сразсꙋжда́ющымъ сїѧ̑ дꙋхо́внѣ, и҆ не дꙋхѡ́вны, нижѐ бж҃е́ственнымъ дх҃омъ води́мы, но возводи́тєльны таковы́хъ нарица́ѧ. Є҆ли́кѡ є҆мꙋ̀ мо́щно развраща́ѧ и҆ низвраща́ѧ, ꙗ҆́коже дима́съ ѻ҆́нъ словеса̀ и҆́хъ и҆ бж҃е́ствєннаѧ разꙋмѣ̑нїѧ. Дꙋхо́вный же не та́кѡ: но востѧзꙋ́етъ ᲂу҆́бѡ всѧ̑, бж҃е́ственнымъ дѣ́йствꙋемь дх҃омъ, а҆ са́мъ то́й ни ѿ є҆ди́нагѡ востѧза́тисѧ мо́жетъ: поне́же ᲂу҆́мъ є҆́сть въ не́мъ хрⷭ҇то́въ, є҆гѡ́же никто́же и҆з̾ѧсни́ти возмо́жетъ.</p>
<p>ѻ҃ѳ. Ѻ҆гне́мъ ѿкрыва́ющꙋсѧ послѣ́днемꙋ дню̀, и҆ ѻ҆гне́мъ тогда̀ и҆скꙋша́емꙋ когѡ́ждо дѣѧ́нїю<footnote lang="cu">а҃ Кор. гл. г҃, ст. г҃і.</footnote>, глаго́летъ па́ѵелъ ꙗ҆́вѣ, ꙗ҆́кѡ є҆гѡ́же дѣ́ло нетлѣ́ннагѡ сꙋщества̀ є҆́сть, є҆́же себѣ̀ ко зда́нїю внꙋ́трь ѿложѝ: пребꙋ́детъ посредѣ̀ ѻ҆гнѧ̀ нетлѣ́нно, и҆ не то́чїю не сгори́тъ, но и҆ просвѣти́тсѧ, и҆ ма́лагѡ не́гли ѡ҆чища́емо всеконе́чнѣ тимѣ́нїѧ. А҆ є҆гѡ́же дѣ́ло тлѣ́емагѡ вещества̀ є҆́сть, є҆́же себѣ̀ во вре́мѧ свѧза̀: возже́гшосѧ сгори́тъ, и҆ тща̀ того̀ посредѣ̀ ѻ҆гнѧ̀ ѡ҆ста́витъ. Дѣ́ло же нетлѣ́нно и҆ пребыва́ющо є҆́сть: сле́зы покаѧ́нїѧ, ми́лостынѧ, милосе́рдїе, моли́тва, смире́нїе, вѣ́ра, наде́жда, любы̀, и҆ что́либо и҆́но ра́зꙋмомъ благоче́стїѧ содѣва́етсѧ: ꙗ҆̀же и҆ живꙋ́щꙋ человѣ́кꙋ вкꙋ́пѣ зи́ждꙋтсѧ во хра́мъ бж҃їй, и҆ ᲂу҆мира́ющꙋ соѿхо́дѧтъ, и҆ спребыва́ютъ нетлѣ̑нна во вѣ́ки. Ѻ҆гне́мъ <anchor type="page" number="946"/> же ѻ҆́нѣмъ и҆стлѣва́емое дѣ́ло, ꙗ҆́вственно всѣ̑мъ є҆́сть: сластолю́бїе, славолю́бїе, сребролю́бїе, не́нависть, за́висть, татьба̀, пїѧ́нство, досажде́нїе, ѡ҆сꙋжде́нїе, и҆ ко́елибо ѕло̀ тѣ́ломъ по по́хоти и҆лѝ ꙗ҆́рости дѣ́йствꙋетсѧ. Сїѧ̑ и҆ живꙋ́щꙋ человѣ́кꙋ срастлѣва́ютсѧ, возжиза́ющꙋсѧ ѻ҆гне́мъ по́хоти, и҆ ѿторга́ющꙋсѧ тѣ́ла соѡхо́дѧтъ, не спребыва́ютъ же: но погꙋ́бльши дѣ́лателѧ своего̀, посредѣ̀ ѻ҆гнѧ̀ ѡ҆ставлѧ́ютъ во вѣ́ки вѣкѡ́въ безсме́ртнѡ мꙋ́чима.</p>
<p>п҃. Позна́нїе бг҃а, є҆́же позна́нꙋ бы́ти ѿ бг҃а, зна́менаетъ созда́вшемꙋсѧ на се́мъ (позна́нїи) смиренномꙋ́дрїемъ и҆ моли́твою, и҆ ра́зꙋмомъ нело́жнымъ ѡ҆богатѣ́ти ѿ бг҃а вышеесте́ственныхъ є҆гѡ̀ та̑инъ<footnote lang="cu">а҃ Кор. гл. г҃і, ст. в҃і.</footnote>. А҆́ще же напыще́нїе ви́дитсѧ въ не́мъ, не созда́сѧ си́ми на то́мъ, но дꙋ́хомъ мі́ра сегѡ̀ веще́ственнымъ во́дитсѧ: сегѡ̀ ра́ди и҆ вѣ́дѣти что̀ мни́тсѧ таковы́й, ничто́же вѣ́дый ѿ бж҃е́ственныхъ веще́й, ꙗ҆́коже вѣ́дѣти подоба́етъ. Бг҃а же любѧ́й, и҆ ничто́же вмѣнѧ́ѧй предпочита́тельнѣйше па́че любвѐ є҆гѡ̀, и҆ бли́жнѧгѡ ѻ҆́нъ ᲂу҆вѣ́дѣ и҆ глꙋбины̑ бж҃їѧ, и҆ та̑йны ца́рствїѧ є҆гѡ̀, ꙗ҆́коже подоба́етъ вѣ́дѣти бж҃е́ственнымъ дви́жимомꙋ дх҃омъ, и҆ позна́нъ бы́сть ѿ бг҃а дѣ́латель и҆́стиненъ раѧ̀ це́ркве є҆гѡ̀, и҆́же дѣ́лаетъ любо́вїю во́лю бж҃їю: ѡ҆браща́ѧ си́рѣчь дꙋ́шы, и҆ досто́йныхъ и҆зводѧ̀ ѿ недосто́йныхъ сло́вомъ да́ннымъ є҆мꙋ̀ дх҃омъ ст҃ы́мъ, и҆ храни́тъ дѣ́ло є҆гѡ̀ смиренномꙋ́дрїемъ и҆ ᲂу҆миле́нїемъ некра́домо.</p>
<p>п҃а. Всѝ во хрⷭ҇та̀ крести́хомсѧ водо́ю и҆ дх҃омъ ст҃ы́мъ, и҆ всѝ то́жде бра́шно дꙋхо́вное ꙗ҆́мы, и҆ всѝ то́жде пи́во дꙋхо́вное пїе́мъ, сїѧ̑ же сꙋ́ть хрⷭ҇то́съ<footnote lang="cu">а҃ Кор. гл. і҃, ст. а҃.</footnote>. Но не во мно́жайшихъ на́съ благоволи́тъ бг҃ъ. Мно́зи бо ѿ вѣ́рныхъ и҆ тщали́выхъ мно́гими трꙋды̑ и҆́ночества и҆ ѡ҆бꙋче́нїѧ тѣле́снагѡ своѧ̑ ᲂу҆дрꙋчи́ша и҆ ᲂу҆тончи́ша тѣлеса̀, но за є҆́же не и҆мѣ́ти тѣ̑мъ ᲂу҆миле́нїѧ ѿ сокрꙋше́нны и҆ благолюби́вы мы́сли, и҆ милосе́рдїѧ ѿ любвѐ ко бли̑жнимъ и҆ къ себѣ̀: тщы̀ и҆сполне́нїѧ ст҃а́гѡ дх҃а ѡ҆ста́влени бы́ша, и҆ дале́че ѿ ра́зꙋма бж҃їѧ бы́ша, ложесна̀ мы́сли неплѡ́дна и҆мꙋ́ще, и҆ сло́во безсо́льно и҆ непросвѣще́нно.</p>
<anchor type="page" number="947"/>
<p>п҃в. Не є҆́же взы́ти на сїна́йскꙋ дѣѧ́нїемъ го́рꙋ, є҆́сть и҆ско́мое назѡре́ємъ ѿ сло́ва<footnote lang="cu">в҃ Мѡѷс. гл. ѳ҃і.</footnote>. Ни є҆́же ѡ҆чи́ститисѧ пре́жде возше́ствїѧ, и҆ ри̑зы и҆спра́ти, и҆ не сни́тисѧ съ жено́ю: но и҆ є҆́же ᲂу҆зрѣ́ти, не за̑днѧѧ бж҃їѧ<footnote lang="cu">в҃ Мѡѷс. гл. л҃г, ст. к҃г.</footnote>, но са́маго бг҃а во сла́вѣ є҆гѡ̀, благоволѧ́ща ѡ҆ ни́хъ, и҆ скрижа̑ли си̑мъ даю́ща ра́зꙋма, и҆ посыла́юща и҆́хъ на созида́нїе люде́й свои́хъ.</p>
<p>п҃г. Не всѧ̑ слꙋги̑ своѧ̑ и҆ ᲂу҆ченикѝ сло́во въ сокрове́нныхъ и҆ бо́льшихъ та̑инъ свои́хъ ѿкрове́нїю съ собо́ю приво́дитъ: но нѣ̑кїѧ, и҆ є҆ли̑кимъ приложи́сѧ ᲂу҆́хо, и҆ ѿве́рзесѧ ѻ҆́ко видѣ́нїѧ, и҆ ѧ҆зы́къ то́щь ᲂу҆ѧсни́сѧ. При си́хъ є҆щѐ прїе́мь и҆ ѿлꙋчи́въ ѿ про́чїихъ. И҆ тѣ̑мъ та́кожде ᲂу҆ченикѡ́мъ сꙋ́щымъ, на ѳавѡ́рскꙋю видѣ́нїѧ восхо́дитъ го́рꙋ, и҆ преѡбразꙋ́етсѧ пред̾ ни́ми. Не ктомꙋ̀ тайноꙋча̀ и҆̀хъ тѣ́мъ ꙗ҆̀же ца́рствїѧ нбⷭ҇нагѡ: но показꙋ́ѧ тѣ́мъ бж҃ества̀ сла́вꙋ же и҆ свѣ́тлость. И҆ ѡ҆́бразꙋ ᲂу҆́бѡ житїѧ̀ и҆ сло́ва и҆́хъ сїѧ́ти ѿ себѐ дае́тъ, ꙗ҆́коже со́лнцꙋ посредѣ̀ це́ркве вѣ́рныхъ: разꙋмѣ̑нїѧ же и҆́хъ претворѧ́етъ въ бѣ́лость и҆ чистотꙋ̀ свѣ́та пресвѣ́тла. И҆ ᲂу҆́мъ сво́й въ ни́хъ влага́етъ, и҆ вноси́ти ѡ҆ставлѧ́етъ ᲂу҆сты̀ нѡ́ваѧ же и҆ вє́тхаѧ въ созида́нїе це́ркве є҆гѡ̀.</p>
<p>п҃д. Мно́зи ни̑вы своѧ̑ съ прилѣжа́нїемъ мно́гимъ воздѣ́лаша, и҆ сѣ́мѧ чи́сто въ нѧ̀ поверго́ша, тє́рнїѧ предпосѣ́кше, и҆ волчцы̀ ѻ҆гне́мъ покаѧ́нїѧ поже́гше: но за є҆́же не ѡ҆дожди́ти на нѧ̀ бж҃е́ственномꙋ дождю̀ дх҃а ст҃а ѿ ᲂу҆миле́нїѧ, ничто́же ѿѻнꙋ́дꙋ пожа́ша, сꙋ́шею бо и҆зсхо́ша, и҆ кла́съ многопло́дный не принесо́ша себѣ̀ ра́зꙋма бж҃їѧ. Тѣ́мже а҆́ще и҆ не гла́домъ сло́ва бж҃їѧ, но ᲂу҆бо́зи сꙋ́ще ра́зꙋма бж҃їѧ, и҆ тщѝ рꙋка́ми и҆здхо́ша: ма́лѣми нѣ́кими въ пропита́нїе ѿ пи́ра напꙋ́тьствовавше себѐ.</p>
<p>п҃є. Всѧ́къ и҆зносѧ́й словеса̀ по́льзы ᲂу҆сты̀ къ созида́нїю бли́жнѧгѡ, ѿ сокро́вищъ се́рдца благи́хъ и҆зно́ситъ ѧ҆̀, бла́гъ сы́й по гла́сꙋ гдⷭ҇ню. Но никто́же мо́жетъ въ бг҃осло́вїе дви́гнꙋтисѧ, и҆ рещѝ ꙗ҆̀же ѡ҆ бз҃ѣ, то́чїю дх҃омъ ст҃ы́мъ. И҆ никто́же <anchor type="page" number="948"/> дх҃омъ бж҃їимъ глаго́лѧ, глаго́летъ проти̑внаѧ вѣ́рѣ ꙗ҆́же во хрⷭ҇та̀: но є҆ли̑ка созида́ютъ, є҆ли̑ка къ бг҃ꙋ возво́дѧтъ и҆ црⷭ҇твїю є҆гѡ̀, и҆ во дре́внее благоро́дство па́ки ᲂу҆строѧ́ютъ, и҆ совокꙋплѧ́ютъ съ бг҃омъ ѿ спаса́ющихсѧ нѣ̑кїѧ. А҆́ще же и҆ ꙗ҆вле́нїе дх҃а комꙋ́ждо дае́тсѧ на по́льзꙋ: ᲂу҆̀бо сло́вомъ ѡ҆богатѣ́вый премꙋ́дрости бж҃їѧ, и҆ сло́во ра́зꙋма благополꙋчи́вый, бж҃е́ственнымъ дх҃омъ дѣ́йствꙋемь є҆́сть, и҆ до́мъ є҆́сть неистощава́емыхъ сокро́вищъ бж҃їихъ.</p>
<p>п҃ѕ. Неприча́стенъ бы́ти не ѡ҆ставлѧ́етсѧ благода́ти всѧ́къ во хрⷭ҇та̀ крести́выйсѧ, и҆ вѣ́ровавый: а҆́ще нѣ́гдѣ и҆зда́нна себѐ во всѧ́ко дѣ́йство сопроти́внагѡ предадѐ дꙋ́ха, и҆ вѣ́рꙋ дѣ́лы ѡ҆сквернѝ, и҆лѝ со ᲂу҆ны́нїемъ и҆ нерадѣ́нїемъ живе́тъ. Занѐ соблю́дшемꙋ нача́токъ ст҃а́гѡ дх҃а неꙋгаси́мь є҆гѡ́же креще́нїѧ прїѧ́тъ, и҆лѝ ᲂу҆гаше́нъ возже́гшемꙋ дѣ́лы пра́вды: не ктомꙋ̀ мо́щно є҆́сть и҆ и҆сполне́нїѧ тогѡ̀ свы́ше не прїѧ́ти. И҆ли́ бо до́брѣ подвиза́ѧсѧ, сло́ва премꙋ́дрости бж҃їѧ и҆сполне́нїемъ сподоблѧ́етсѧ дх҃а во ᲂу҆чи́тельство це́ркве: и҆лѝ сло́ва ра́зꙋма та́инъ бж҃їихъ, ѡ҆ то́мже дꙋ́сѣ<footnote lang="cu">а҃ Кор. гл. в҃і, ст. и҃.</footnote>, во є҆́же вѣ́дѣти та̑йны црⷭ҇твїѧ нбⷭ҇нагѡ: и҆лѝ завѣща́тельныѧ вѣ́ры тѣ́мже дꙋ́хомъ, во є҆́же вѣ́ровати ѡ҆бѣтова́нїѧмъ бж҃їимъ, по а҆враа́мꙋ: и҆лѝ дарова̑нїѧ и҆сцѣле́нїй, ѡ҆ то́мже дс҃ѣ, во є҆́же и҆сцѣлѧ́ти недꙋ́ги: и҆лѝ дѣ̑йствїѧ си́лъ, во є҆́же бѣ́сы и҆згонѧ́ти, и҆ зна́мєнїѧ твори́ти: и҆лѝ прорѡ́чества, во є҆́же прозира́ти и҆ предглаго́лати бꙋ̑дꙋщаѧ: и҆лѝ разсꙋждє́нїѧ дꙋховѡ́мъ, во є҆́же разсꙋжда́ти, кто̀ дꙋ́хомъ бж҃їимъ глаго́летъ, и҆ кто̀ нѝ: и҆лѝ сказа̑нїѧ разли́чныхъ ꙗ҆зы́кѡвъ, и҆лѝ застꙋпле́нїе наси́лꙋемыхъ, и҆лѝ правлє́нїѧ ста́дъ бж҃їихъ и҆ люде́й: и҆лѝ любвѐ ꙗ҆́же ко всѣ̑мъ, и҆ дарова́нїй є҆ѧ̀, долготерпѣ́нїѧ, бла́гости, и҆ про́чїихъ вкꙋ́пѣ. А҆́ще же ѿ всѣ́хъ си́хъ неприча́стенъ ѡ҆брѧ́щетсѧ кто̀, не и҆́мамъ ка́кѡ рекꙋ̀ такова́го вѣ́рна, и҆лѝ ѿ числа̀ ѡ҆блече́нныхъ во хрⷭ҇та̀ бж҃е́ственнымъ креще́нїемъ.</p>
<p>п҃з. И҆мѣ́ѧй любо́вь, не вѣ́сть рве́нїѧ ра́ди за́висти, не превозно́ситсѧ ꙗ҆́кѡ превознесе́нъ и҆ проде́рзокъ, не горди́тсѧ на <anchor type="page" number="949"/> кого̀, не безчи́нствꙋетъ, неподѡ́бнаѧ проти́вꙋ бли́жнемꙋ творѧ̀, не и҆́щетъ свои́хъ сѝ поле́зныхъ то́чїю<footnote lang="cu">а҃ Кор. гл. г҃і, ст. д҃ и҆ є҃.</footnote>, но и҆ ꙗ҆̀же бли́жнѧгѡ, не раздража́етсѧ ско́рѡ на ѡ҆печалѧ́ющыѧ, не мы́слитъ ѕла̀, а҆́ще постра́ждетъ когда̀ что̀ ѕло̀, не ра́дꙋетсѧ ѡ҆ непра́вдѣ дрꙋгѡ́въ, ра́дꙋетсѧ же ѡ҆ и҆́стинѣ пра́вды и҆́хъ, всѧ̑ лю́битъ находѧ̑щаѧ на́нь печа̑льнаѧ, всемꙋ̀ ѿ простоты̀, и҆ неѕло́бїѧ вѣ́рꙋ є҆́млетъ, всѧ̑ ѡ҆бѣтова̑ннаѧ на́мъ ѿ бг҃а ᲂу҆пова́етъ воспрїѧ́ти, всѧ̑ терпи́тъ ꙗ҆̀же и҆скꙋше́нїй, не воздаѧ̀ ѕла̀ за ѕло̀. И҆ николи́же ѿ любвѐ бли́жнѧгѡ ѿпада́етъ дѣ́латель любвѐ.</p>
<p>п҃и. Ѡ҆ сподо́бльшихсѧ ꙗ҆́же свы́ше благода́ти ст҃а́гѡ дх҃а разли́чными дарова́ньми, ѻ҆́ви ᲂу҆́бѡ сꙋ́ть є҆щѐ младе́нцы и҆ несоверше́нни въ бж҃е́ственныхъ дарова́нїихъ: ѻ҆́ви же, мꙋ́жи и҆ соверше́нни во и҆сполне́нїи си́хъ<footnote lang="cu">а҃ Кор. гл. г҃і, ст. а҃і.</footnote>. И҆ ѻ҆́ви ᲂу҆́бѡ къ дѣ́ланїю бж҃е́ственныхъ простира́ющесѧ за́повѣдей, и҆ возраста́ютъ въ си́хъ, и҆ и҆сполнѧ́ющесѧ бо́льшихъ дарѡ́въ дх҃а, ᲂу҆празднѧ́ютъ за̑днѧѧ младе́нчества дарова̑нїѧ: ѻ҆́ви же, вконе́цъ дости́гше любвѐ бж҃їѧ и҆ ра́зꙋма, престаю́тъ ѿ про́чїихъ ꙗ҆̀же ѿ ча́сти дарова́нїй: а҆́ще проро́чєствїѧ сꙋ́ть, ꙗ҆́коже сло́во глаго́летъ: а҆́ще разсꙋждє́нїѧ дꙋховѡ́мъ, а҆́ще застꙋплє́нїѧ, а҆́ще правлє́нїѧ, и҆ прѡ́чаѧ. Вше́дый бо въ черто́гъ любвѐ, не ктомꙋ̀ ѿ ча́сти разꙋмѣ́етъ бг҃а любо́вь, но лице́мъ къ лицꙋ̀ бесѣ́дꙋѧ съ ни́мъ, познава́етъ є҆го̀, ꙗ҆́коже и҆ то́й ѿ негѡ̀ позна́нъ бы́сть.</p>
<p>п҃ѳ. И҆́же ѿ ре́вности дꙋхо́вныхъ дарова́нїй любо́вь погна́вый и҆ постигі́й, не терпи́тъ є҆ди́номꙋ себѣ̀ глаго́лати моли́твою и҆ чте́нїемъ къ созида́нїю<footnote lang="cu">а҃ Кор. гл. д҃і, ст. д҃.</footnote>. Глаго́лѧй бо ѧ҆зы́комъ то́чїю бг҃ꙋ мл҃твою и҆ пѣ́нїемъ, себѐ зи́ждетъ, ꙗ҆́коже глаго́летъ па́ѵелъ. Но и҆ проро́чествовати потомꙋ̀ тщи́тсѧ къ созида́нїю це́ркве бж҃їѧ: си́рѣчь ᲂу҆чи́ти бли́жнихъ дѣ́ланїю за́повѣдей бж҃їихъ, и҆ ка́кѡ подоба́етъ тща́тисѧ, во є҆́же благоꙋгоди́ти бг҃ꙋ. Чи́мъ бо и҆спо́льзовати нѣ̑кїѧ возмо́глъ предстоѧ́тель, себѣ̀ и҆ бг҃ꙋ є҆ди́номꙋ глаго́лѧй моли́твою и҆ пѣ́нїемъ при́снѡ а҆́ще не бꙋ́детъ глаго́лати и҆ сꙋ́щымъ <anchor type="page" number="950"/> под̾ собо́ю, и҆лѝ во ѿкрове́нїи дх҃а ст҃а, и҆лѝ въ ра́зꙋмѣ та̑инъ бж҃їихъ, и҆лѝ въ прозри́тельномъ дарова́нїи проро́чествїѧ, и҆лѝ въ наꙋче́нїи сло́ва премꙋ́дрости бж҃їѧ: кто́ бо ѿ послꙋ́шникѡвъ ᲂу҆гото́витсѧ на бра́нь проти́вꙋ страсте́й и҆ бѣсѡ́въ, а҆́ще не благознамена́тельно ᲂу҆чи́тельства сло́во да́стъ напи́саннѣ, и҆лѝ и҆ живы́мъ гла́сомъ. Вои́стиннꙋ а҆́ще не къ созида́нїю ста́да своегѡ̀ и҆́щетъ па́стырь, да и҆збы́точествꙋетъ сло́вомъ ᲂу҆чи́тельства и҆ ра́зꙋмомъ дꙋ́ха: не ктомꙋ̀ ревни́тель є҆́сть бж҃їихъ дарова́нїй. Ѿ є҆́же бо то́чїю моли́тисѧ и҆ пѣ́ти ѧ҆зы́комъ мно́гѡ: дх҃омъ, си́рѣчь дꙋше́ю молѧ́сѧ себѐ созида́етъ, а҆ ᲂу҆́мъ є҆гѡ̀ без̾ плода̀ є҆́сть: не проро́чествꙋѧ ᲂу҆чи́тельства сло́вомъ, и҆ не созида́ѧ це́рковь бж҃їю. А҆́ще же па́ѵелъ и҆́же па́че всѣ́хъ человѣ̑къ наипа́че моли́твою совокꙋплѧ́ѧсѧ бѣ̀ бг҃ови, пѧ́ть слове́съ плодови́тымъ ᲂу҆мо́мъ свои́мъ па́че восхотѣ̀ рещѝ въ це́ркви, да и҆ и҆́ны по́льзꙋетъ, не́жели тьмы̑ слове́съ пѣ́нїѧ ѧ҆зы́комъ: ᲂу҆̀бо заблꙋди́ша ѿ любвѐ над̾ и҆нѣ́ми нача́льствꙋющїи, и҆ пѣ́нїемъ є҆ди́нѣмъ со чте́нїемъ преда́вшїи па́стырское досто́инство.</p>
<p>ч҃. И҆́же є҆́же бы́ти да́вый на́мъ ѿ подлежа́ща вещества̀ и҆ ᲂу҆́мна сꙋщества̀, и҆ во є҆ди́но проти̑внаѧ є҆стество́мъ сама̑ съ собо́ю пресла́внѡ сочета́вый и҆ соста́вивый: и҆ бла́го бы́ти дадѐ сло́вомъ премꙋ́дрости своеѧ̀, и҆ сло́вомъ ра́зꙋма. Да ѻ҆́во ᲂу҆́бѡ, ᲂу҆вѣ́мы ра́зꙋмомъ дꙋ́ха, дарова̑ннаѧ на́мъ сокровє́ннаѧ ᲂу҆ негѡ̀ сокрѡ́вища црⷭ҇твїѧ нбⷭ҇нагѡ: ѻ҆́во же и҆ ска́жемъ бли̑жнимъ премꙋ́дростїю сло́ва, бла́гости є҆гѡ̀ бога́тство, и҆ блага̑ѧ вѣ́чныѧ жи́зни, ꙗ҆̀же ᲂу҆гото́ва въ наслажде́нїе лю́бѧщымъ є҆го̀.</p>
<p>ч҃а. И҆́же вы́шше преще́нїй и҆ ѡ҆бѣтова́нїй трїе́хъ бы́вый зако́нѡвъ, въ неподлежа́щꙋю зако́нꙋ жи́знь вни́де: зако́нъ бы́въ це́ркве, а҆ не нача́льствꙋемь ѿ зако́на. А҆́ще же свобо́дна є҆́сть неподлежа́щаѧ зако́нꙋ жи́знь, ᲂу҆̀бо всѧ́кїѧ є҆сте́ственныѧ нꙋ́жды и҆ превраще́нїѧ превы́шше є҆́сть, и҆ вше́дый въ ню̀ свобо́денъ бы́сть: ꙗ҆́кѡ внѣ̀ пло́ти и҆ ѻ҆́гнь бы́въ прича́стїемъ дꙋ́ха, по всемꙋ̀ и҆ са́мъ съ превы́шшимъ всѧ́кагѡ є҆стества̀ соедини́сѧ хрⷭ҇то́мъ, ᲂу҆праздни́вшꙋсѧ въ не́мъ томꙋ̀ є҆́же ѿ ча́сти.</p>
<anchor type="page" number="951"/>
<p>ч҃в. И҆́же пе́рвагѡ ᲂу҆ма̀ ра́зꙋмъ прїе́мый, и҆́же є҆́сть всѣ́хъ нача́ло и҆ коне́цъ, и҆ безпредѣ́ленъ по себѣ̀, и҆ и҆ны́хъ всѣ́хъ є҆́сть внꙋ́трь и҆ внѣ̀: вѣ́сть и҆ є҆ди́нъ ᲂу҆единѧ́тисѧ, и҆ посредѣ̀ є҆ди́ныхъ ᲂу҆единѧ́тисѧ. Ꙗ҆́кѡ ни є҆́же є҆ди́нꙋ бы́ти соверше́нства тщетꙋ̀ терпѣ́ти: ни є҆́же со мно́зѣми ᲂу҆едине́нїѧ. Но бы́ти томꙋ́жде вездѣ̀ и҆ во всѣ́хъ є҆ди́нꙋ: ꙗ҆́кѡ нача́лꙋ ᲂу҆́бѡ ко є҆́же ᲂу҆единѧ́тисѧ и҆нѣ̑мъ сꙋ́щꙋ движе́нїѧ: концꙋ́ же предлежа́щꙋ добродѣ́тели соверше́ннѣйшꙋ.</p>
<p>ч҃г. Неслїѧ́нное соедине́нїе и҆ совокꙋпле́нїе дꙋшѝ и҆ тѣ́ла согласꙋ́ющее въ себѣ̀, є҆ди́но дѣ́ло соверша́етъ, и҆лѝ вещества̀ и҆лѝ є҆стества̀. Несогласꙋ́ющо же, жела́нїе побѣ́ды воздви́жетъ междꙋꙋсо́бно, но сло́во прише́дшо и҆ ѻ҆́бласть прїе́мшо, рѣши́тъ ᲂу҆́бѡ а҆́бїе рве́нїе: и҆схода́тайствовавшо же согла́сїе, всѣ̀ дѣла̀ є҆стествꙋ̀ и҆ дꙋ́хови раздае́тъ.</p>
<p>ч҃д. Трїе́мъ сꙋ́щымъ въ на́съ госпо́дственнѣйшымъ, ѻ҆́во ᲂу҆́бѡ ѿ ни́хъ нача́льствꙋетъ, не нача́льствꙋемо же є҆́сть, ѻ҆́во же нача́льствꙋетъ, и҆ нача́льствꙋемо же є҆́сть: ѻ҆́во же не нача́льствꙋетъ, нача́льствꙋемо же є҆́сть. Є҆гда̀ ᲂу҆́бѡ нача́льствꙋющее под̾ и҆ны́мъ бꙋ́детъ ѿ нача́льствꙋемыхъ нача́льствомъ: рабо́тно є҆́же є҆стество́мъ свобо́дное сꙋ́щымъ є҆стество́мъ рабо́мъ зри́тсѧ, и҆ своегѡ̀ и҆зстꙋпа́етъ нача́льства же и҆ є҆стества̀, и҆ крамола̀ въ си́хъ вели́ка є҆́сть. Крамолѣ́ же таково́й въ си́хъ сꙋ́щей, не ᲂу҆̀ всѧ̑ покорє́на ви́димъ сло́вꙋ. Внегда́ же нача́льствꙋющее над̾ и҆нѣ́ми ѡ҆блада́ти бꙋ́детъ, и҆ под̾ свои́мъ нача́льствомъ и҆ влады́чествомъ води́ти бꙋ́детъ сїѧ̑: тогда̀ во є҆ди́но сте́кшасѧ разстоѧ̑щаѧсѧ и҆ є҆диногла̑сна бы́вша, ми́ръ и҆́мꙋтъ въ тѣ́хъ, ꙗ҆̀же ко бг҃ꙋ, и҆ всѣ̑мъ покори́вшымсѧ сло́вꙋ, предае́тсѧ ца́рство ѿ негѡ̀ бг҃ꙋ и҆ ѻ҆ц҃ꙋ̀.</p>
<p>ч҃є. Четы́ремъ нача́лѡмъ пе́рвѣйшихъ добродѣ́телей пѧтери́ца чꙋ́вствъ повинꙋ́вшисѧ, и҆ сохра́нши та̀ благопокоре́нїе ѿ четы́рехъ стїхі́й созда́нное є҆стество̀ тѣ́ла, несмꙋще́ннѡ двиза́тисѧ ѻ҆́крестъ ко́ла житїѧ̀ сотворѧ́етъ. Та́кѡ же дви́жимꙋ томꙋ̀, си́лы къ себѣ̀ не крамо́льствꙋютъ: но страда́тельной ча́сти жела́нїѧ и҆ ꙗ҆́рости со слове́сною совокꙋ́пльшейсѧ, воспрїе́мь є҆сте́ственнꙋю <anchor type="page" number="952"/> держа́вꙋ ᲂу҆́мъ, колесни́цꙋ ᲂу҆́бѡ себѣ̀ добродѣ́тели твори́тъ, си́рѣчь нача̑ла, престо́лъ же рабо́тнꙋю пѧтери́цꙋ. И҆ мꙋчи́тельнѣ ѡ҆блада́ющꙋю покори́въ пло́ть, четвероко́ненъ на небеса̀ восхища́емь взе́млетсѧ. И҆ цр҃ю̀ предста́въ вѣкѡ́въ, вѣнча́етсѧ побѣ́ды вѣнце́мъ, и҆ въ не́мъ ᲂу҆покоѧ́етъ всѐ тече́нїе своѐ.</p>
<p>ч҃ѕ. Совершє́ннымъ быва́ющымъ во вре́мѧ видѣ́нїѧ, и҆ на столпѣ́хъ ᲂу҆твержда́ющымсѧ дх҃а, ча́ша растворѧ́етсѧ, и҆ хлѣ́бъ ѿ ца́рскагѡ предлага́етсѧ всепи́ршества: престо́лъ во ᲂу҆покое́нїе, и҆ въ бога́тство сребро̀: и҆ сокро́вище би́серей и҆ ка́меней драги́хъ при две́рехъ ѡ҆брѣта́етсѧ, и҆ бога́тство тѣ̑мъ неисче́тно въ рꙋ́ки дае́тсѧ. Сїѧ̑ прозри́тельны мꙋ́жи дѣѧ́нїе соверши́вше, скорѣ́йшымъ сꙋ́щымъ на дѣла̀ пред̾ царе́мъ, а҆ не пред̾ мꙋ́жи лѣ́ностными предста́ти сотворѧ́етъ.</p>
<p>ч҃з. Ца́рствїе небе́сное здѣ́ ли ᲂу҆жѐ всѣ̑мъ дае́тсѧ тщали̑вымъ, и҆лѝ по разрѣше́нїи ѿ тѣ́ла; а҆́ще ᲂу҆́бѡ здѣ̀, то̀ побѣ́да є҆́сть непобори́ма, ра́дость неизглаго́ланна, и҆ восхо́дъ на́шъ къ раю̀ свобо́денъ: стои́тъ бо сы́й на бж҃е́ственныхъ несре́дственнѣ восто́цѣхъ. А҆́ще ли же по сме́рти и҆ разрѣше́нїи: взыска́ти подоба́етъ, без̾ стра́ха ли и҆схо́дъ ѻ҆́нъ быва́етъ, и҆ что̀ є҆́сть ца́рство нбⷭ҇ное и҆ ца́рство бж҃їе, и҆ ра́й, наꙋчи́мсѧ. И҆ чи́мъ ѿ є҆ди́нагѡ ра́знствꙋетъ дрꙋго́е, и҆ ко́е вре́мѧ си́хъ коегѡ́ждо, и҆ во ѻ҆бою́ ли быва́емъ, и҆ ка́кѡ, и҆ когда̀, и҆ по коли́цѣ вре́мени. И҆́же бо внꙋ́трь пе́рвагѡ дости́гїй, є҆щѐ жи́въ сы́й и҆ пло́ть носѧ̀, дрꙋги́мъ нѣ́сть погрѣши́лъ.</p>
<p>ч҃и. Вы́шнїй мі́ръ несоверше́нъ є҆щѐ сы́й, жде́тъ и҆сполне́нїѧ, во є҆́же прїѧ́ти своѐ ᲂу҆строе́нїе перворо́дными і҆и҃левыми зрѧ́щими бг҃а: ѿ востека́ющихъ бо въ ра́зꙋмъ бж҃їй и҆сполнѧ́емь соверша́етсѧ, и҆ соверше́нъ бы́въ, до́льный мі́ръ вѣ́рныхъ и҆ невѣ́рныхъ, ѡ҆предѣлѧ́ѧ кончи́ны, є҆ди́нъ въ себѣ̀ твори́тъ собо́ръ, ѡ҆предѣлѧ́ѧ комꙋ́ждо сво́й сте́пень, и҆ раздѣлѧ́ѧ є҆ди́но ѿ дрꙋги́хъ несобира́ємаѧ съ собо́ю. И҆ ꙗ҆̀же ᲂу҆́бѡ ѿ негѡ̀ и҆нѣ́хъ нача̑ла и҆ концы̀, веде́тъ къ себѣ̀, и҆ ꙗ҆́кѡ предѣ́лъ сы́й безпредѣ́ленъ ѡ҆предѣлѧ́етъ сїѧ̑: са́мъ же ѿ и҆но́гѡ нача́ла нижѐ во́дитсѧ, но нижѐ ѡ҆предѣлѧ́етсѧ <anchor type="page" number="953"/> ꙗ҆́кѡ носи́мь: сво́йственнѡ бо приснодви́жное и҆́мать. Ꙗ҆́кѡ нижѐ сопрѧ́татисѧ семꙋ̀ въ себѣ̀, нижѐ па́че свои́хъ предѣ̑лъ простира́тисѧ: но бы́ти про́чїихъ сꙋббѡ́тствꙋ и҆ поко́ю всѧ́кагѡ нача́ла и҆ движе́нїѧ.</p>
<p>ч҃ѳ. Девѧти́ца вы́шнихъ си́лъ, ꙗ҆́кѡ пѣснопѣ́вица и҆ пѣ́сней нача́льница сꙋ́щи, тро́йчески твори́тъ ликостоѧ́щїи чи́ны, и҆ тро́йчески трⷪ҇цѣ предстоѧ́щи, со стра́хомъ слꙋжа́щи привозно́ситъ пѣ́снь. Ѿ си́хъ, ѻ҆́вы ᲂу҆̀бо под̾ нача́ломъ и҆ всѣ́хъ вино́ю простира́ютсѧ, ѿ негѡ́же нача́льствꙋемы сꙋ́ть, є҆ли́цы бли́жни сꙋ́ть и҆ над̾ пѣ́снми нача́льствꙋюще: Престо́ли, херꙋві́ми, серафі́ми, сїѧ̑ и҆́менемъ, и҆̀мже сво́йственно є҆́сть, ѻ҆́гньственнаѧ премꙋ́дрость, и҆ ра́зꙋмъ небе́сныхъ, и҆ коне́цъ, бг҃олѣ́пнаѧ пѣ́снь: ге́лъ, по є҆вре́йскомꙋ гла́сꙋ. Ѻ҆́вы же посредѣ̀ си́хъ и҆ припослѣ́дствꙋющихъ чи́на ѻ҆́крестъ бг҃а стоѧ́тъ: вла̑сти, гдⷭ҇ьства и҆ си̑лы, и҆̀мже сво́йственно є҆́сть вели́кихъ веще́й ᲂу҆правлє́нїѧ, чꙋде́съ дѣ̑йства, и҆ зна́менїй чꙋдодѣ̑йствїѧ, и҆ коне́цъ, трист҃а́ѧ пѣ́снь: ст҃ъ, ст҃ъ, ст҃ъ! Ѻ҆́вы же къ на́мъ достиза́юще, превы́шше ᲂу҆́бѡ ѿ на́съ, ни́зши же сꙋ́ще го́рнихъ, ѻ҆́крестъ бг҃а стоѧ́тъ: нача̑ла, а҆рха́гг҃ли, а҆́гг҃ли, и҆̀мже сво́йственно є҆́сть слꙋжи́тельное въ слꙋ́жбахъ, и҆ коне́цъ, сщ҃е́ннаѧ пѣ́снь: а҆ллилꙋ́їа! Си̑мъ слове́сное человѣ́кѡвъ є҆стество̀ всѧ́кою добродѣ́телїю соверша́емо, и҆ всѧ́кимъ ра́зꙋмомъ и҆ премꙋ́дростїю возвыша́емо дх҃а и҆ бж҃е́ственнагѡ ѻ҆гнѧ̀, ᲂу҆своѧ́етсѧ бж҃е́ственными дарова́нїи, ꙗ҆́кѡ сво́йственное чистото́ю прїе́млющо всѣ́хъ. Занѐ ѻ҆́вымъ ᲂу҆̀бо, слꙋ́жбою и҆ слꙋже́нїемъ за́повѣдей бж҃їихъ: ѻ҆́вымъ же милосе́рдїемъ и҆ предста́тельствомъ є҆диноплеме́нныхъ, є҆ще́ же вели́кихъ и҆ бж҃е́ственныхъ веще́й строе́нїемъ и҆ дѣ́йствы дх҃а: ѻ҆́вымъ же ѻ҆́гньственною премꙋ́дростїю сло́ва и҆ ра́зꙋмомъ бж҃е́ственныхъ и҆ человѣ́ческихъ веще́й спрїѡбща́етсѧ: та́кѡ соверша́емо и҆ да́ры воздаю́що є҆сте́ствєнныѧ десѧти́цѣ бг҃ꙋ си́ми совокꙋплѧ́етсѧ, ꙗ҆́кѡ нача́токъ десѧти́ны то́й прине́сши ѿ себѐ.</p>
<p>р҃. Бг҃ъ є҆ди́ница и҆ трⷪ҇ца ѿ є҆ди́ницы начина́емь въ себѣ̀ а҆́ки десѧти́ца ѻ҆крꙋ́жнѣ ѡ҆ка́нчиваетсѧ. Се́й всѣ́хъ нача̑ла и҆ концы̀ внꙋ́трь и҆́мать: є҆́сть же всѣ́хъ внѣ̀, ꙗ҆́кѡ превы́шше сы́й всѣ́хъ. <anchor type="page" number="954"/> Сегѡ̀ внꙋ́трь бы́вый, внꙋ́трь словеса̀ и҆ ра́зꙋмъ сꙋ́щихъ прїѧ́тъ: и҆ внѣ̀ всѣ́хъ стоѧ̀, внꙋ́трь всѣ́хъ водворѧ́етсѧ, нача̑ла вѣ́дый и҆ концы̀ си́хъ, ꙗ҆́кѡ со ѻ҆ц҃е́мъ, сло́вомъ совокꙋпле́нїе ᲂу҆́мнѡ прїе́мый, и҆ соверше́нъ бы́въ дх҃омъ, самѣ́й всесоверше́ннѣй и҆ нераздѣ́льнѣй трⷪ҇цѣ и҆ є҆диносꙋ́щнѣй, во ѻ҆ц҃ѣ̀ и҆ сн҃ѣ и҆ ст҃ѣ́мъ дс҃ѣ покланѧ́емѣй, и҆ во є҆ди́номъ сла́вимѣй є҆стествѣ̀ и҆ ца́рствѣ и҆ си́лѣ бж҃ества̀ да бꙋ́детъ держа́ва во вѣ́ки, а҆ми́нь.</p>
<footer/>
</document>
