<?xml version="1.0" encoding="utf-8"?>
<?xml-stylesheet type="text/xsl" href="../../util/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<anchor type="page" number="1039"/>
<p>Преподо́бный ѻ҆те́цъ на́шъ фїлимо́нъ, и҆з̾ бг҃оно́сныхъ ѻ҆тє́цъ тре́звеннѣйшїй и҆ плачли́вѣйшїй бѧ́ше: въ кі́ихъ же процвѣтѐ лѣ́тѣхъ, по́вѣсть на́мъ ѡ҆ се́мъ не и҆з̾ѧвѝ. А҆ ꙗ҆́кѡ благоговѣ́йнѣйшїй и҆ многоискꙋ́снѣйшїй, и҆ безмо́лвїе, а҆́ще и҆́нъ кто̀ ѿ ста́рєцъ, ѕѣлѡ̀ лю́бѧщїй бѧ́ше, и҆ вели́кагѡ а҆рсе́нїа и҆́скреннѣйшїй подража́тель, ѿ настоѧ́щагѡ сло́ва хотѧ́щымъ ви́дѣти мо́щно.</p>
<p>Въ моли́твахъ бо и҆ моле́нїихъ но́щь и҆ де́нь, въ свое́й ѿше́льнической кꙋ́щи, ꙗ҆́кѡ въ нѣ́коемъ простра́нномъ черто́зѣ пребыва́ѧ, и҆ приснотекꙋ́щими сле́зъ и҆ рыда́нїй и҆сто́чниками, ча́стѣ ѡ҆мыва́ѧ себѐ, не то́кмѡ, є҆́же кі́йлибо въ себѣ̀ поро́къ и҆мѣ́ѧше, но и҆ є҆́же добрѣ́йшїѧ бѧ́ше ча́сти, и҆ всѧ̑ вкꙋ́пѣ чꙋ́вствєннаѧ и҆ мы́слєннаѧ бг҃олю́бнѣ превозше́дъ, а҆́ки глꙋ́хъ и҆ нѣ́мъ предстоѧ́ше бг҃ꙋ, и҆ ди́внагѡ бж҃е́ственныѧ тогѡ̀ бл҃года́ти сподо́бисѧ прича́стникъ бы́ти просвѣще́нїѧ, ѿ негѡ́же а҆́ки ѿ со́лнечнагѡ сїѧ́нїѧ, и҆спыта́нїемъ, разсꙋжде́нїемъ, прови́дѣнїемъ, и҆ прозорли́вствомъ, кра́йнѣйшемꙋ прилѣжа̀ безмо́лвїю и҆ молча́нїю, ѻ҆би́льнѡ ѡ҆богатѝ себѐ, присносла́вимый фїлимо́нъ преподо́бный: свидѣ́тель же рече́нныхъ достовѣ́рный предлежа́щее сїѐ ѡ҆ не́мъ сло́во, въ не́мже сщ҃е́ннагѡ трезве́нїѧ разсꙋди́тельнѣйшее ᲂу҆че́нїе, а҆́ще и҆ во и҆но́мъ ко́емъ сло́вѣ, а҆́ки и҆спещре́нна и҆ бг҃оистка́нна порфѵ́ра въ и҆зѧ́щнѣйшꙋю сотчева́етсѧ добро́тꙋ. Є҆ли́кѡ и҆ къ дѣѧ́нїю сопростира́етсѧ, и҆ є҆ли́кѡ ᲂу҆мозрѣ́нїю сопоспѣшествꙋ́етъ, долговре́меннымъ дѣ́лы и҆спыта́нїемъ и҆́стинꙋ ᲂу҆твержда́ѧ. А҆́ще ᲂу҆́бѡ комꙋ̀ вожделѣ́нно є҆́сть, ѡ҆скверне́нныѧ, и҆ без̾ѡбра́зныѧ страсте́й ѻ҆де́жды, є҆́же то́жде рещѝ, ве́тхагѡ совлещи́сѧ человѣ́ка, въ свѣ́тлое же безстра́стїѧ и҆ благода́ти ѡ҆блещи́сѧ ѡ҆дѣѧ́нїе, є҆́же є҆́сть но́вый во хрⷭ҇тѣ̀ і҆и҃сѣ человѣ́къ, то́й ѡ҆ се́мъ ча́стѣ поꙋча́ѧйсѧ, и҆ по си́лѣ сами́мъ поꙋча́ємаѧ дѣ́ломъ и҆сполнѧ́ѧй, жела́емое ᲂу҆до́бь полꙋчи́ти и҆́мать.</p>
<anchor type="page" number="1040"/>
<p>Ѡ҆ а҆́ввѣ фїлимо́нѣ.</p>
<p>Сло́во ѕѣлѡ̀ поле́зно.</p>
<p>Рѣ́хъ ѡ҆ а҆́ввѣ фїлимо́нѣ ѿше́лницѣ, ꙗ҆́кѡ заключѝ себѐ въ нѣ́коей пеще́рѣ ма́лѡ ѿстоѧ́щей ѿ ла́ѵры, рѡмі́ева и҆менꙋ́емой: и҆ трꙋжда́шесѧ въ моли́твенныхъ по́двигахъ, ѻ҆́ное въ мы́сли свое́й себѣ̀ приповѣ́дꙋѧ, є҆́же вели́каго а҆рсе́нїа слы́ша къ себѣ̀ самомꙋ̀ глаго́люща: Фїлимо́не, чесѡ̀ ра́ди и҆зше́лъ є҆сѝ; Пребыва́ше ᲂу҆́бѡ въ пеще́рѣ вре́мѧ дово́льно дѣ́лаѧ ве́рвь, и҆ плетѧ̀ кѡ́шницы, даѧ́ше і҆кѡно́мꙋ, и҆ ѿ негѡ̀ прїима́ше хлѣ́бы ма́лы въ пи́щꙋ: ничесѡ́же бо ꙗ҆дѧ́ше, кромѣ̀ хлѣ́ба съ со́лїю, и҆ сїѐ чрез̾ мнѡ́ги дни̑. Ѿсю́дꙋ ꙗ҆́вѣ є҆́сть, ꙗ҆́кѡ ѿню́дъ пло́ти промышле́нїѧ не творѧ́ше: внꙋ́трь бж҃е́ственнагѡ бы́сть просвѣще́нїѧ. И҆ ѿтꙋ́дꙋ неизрече́ннагѡ тайновѣ́дѣнїѧ сподоблѧ́ѧсѧ, въ весе́лїи пребыва́ше. Въ це́рковь въ сꙋббѡ́тꙋ и҆ въ недѣ́лю, є҆ди́нъ и҆ въ размышле́нїи хожда́ше, никомꙋ́же попꙋща́ѧ приближа́тисѧ къ себѣ̀, во є҆́же не ѿто́рженнꙋ бы́ти ᲂу҆мꙋ̀ є҆гѡ̀ ѿ дѣ́ланїѧ, є҆́же и҆мѣ́ѧше. Въ це́ркви же ста́въ въ ᲂу҆глꙋ̀, и҆ лице́мъ до́лꙋ пони́къ, и҆сто́чники сле́зъ и҆спꙋща́ше, непреста́нное и҆мѣ́ѧ сѣ́тованїе, и҆ па́мѧть сме́рти, и҆ ѡ҆́бразъ ст҃ы́хъ ѻ҆тє́цъ, и҆ наипа́че а҆рсе́нїа вели́кагѡ, є҆мꙋ́же и҆ послѣ́довати тща́шесѧ. Бы́вшей же є҆́реси во а҆леѯандрі́и, и҆ во ѻ҆кре́стныхъ тоѧ̀ мѣ́стѣхъ, ᲂу҆дали́сѧ, и҆ ѿи́де въ ла́ѵрꙋ нїкано́рова и҆менꙋ́емꙋю. И҆ воспрїѧ́въ є҆го̀ паѵлі́нъ бг҃олюби́вѣйшїй, и҆ ѡ҆предѣли́въ є҆мꙋ̀ въ ѻ҆со́бь ѿстоѧ́щемъ ѿ себѐ бы́ти мѣ́стѣ, во всѧ́комъ є҆го̀ ᲂу҆строѧ́етъ безмо́лвїи. Чрез̾ цѣ́лой бо го́дъ никомꙋ́же попꙋстѝ ѿню́дъ приходи́ти къ немꙋ̀, но нижѐ са́мъ стꙋжѝ є҆мꙋ̀ когда̀, то́чїю во вре́мѧ, въ не́же нꙋ́ждный хлѣ́бъ даѧ́ше. Наста́вшꙋ ᲂу҆́бѡ <anchor type="page" number="1041"/> ст҃о́мꙋ хрⷭ҇то́вꙋ воскресе́нїю, въ собра́нїи бы́въ посредѣ̀ и҆́хъ, и҆дѣ́же бы́вшꙋ ѡ҆ пꙋсты́нномъ житїѝ разглаго́льствїю, и҆ разꙋмѣ̀ паѵлі́нъ блаже́нный, ꙗ҆́кѡ и҆ благоговѣ́йнѣйшемꙋ бра́тꙋ, сїѐ є҆́сть намѣ́ренїе и҆зѧ́щнѣйшее, словеса̀ є҆мꙋ̀ внꙋша́етъ подви́жничєскаѧ ѿ ѻ҆тє́цъ прє́даннаѧ, пи̑саннаѧ и҆ непи̑саннаѧ, всѣ́ми показꙋ́ѧ, ꙗ҆́кѡ кромѣ̀ соверше́ннагѡ безмо́лвїѧ, не возмо́жно ᲂу҆годи́ти бг҃ꙋ, ꙗ҆́коже нѣ́гдѣ и҆ мѡѷсе́й бж҃е́ственный ѻ҆те́цъ любомꙋ́дрствоваше: ꙗ҆́кѡ безмо́лвїе ражда́етъ по́двигъ: по́двигъ же ражда́етъ пла́чь: пла́чь же, стра́хъ: стра́хъ же, смире́нїе: смире́нїе, прозрѣ́нїе: прозрѣ́нїе, любо́вь: любо́вь же твори́тъ дꙋ́шꙋ безболѣ́зненнꙋ и҆ безстра́стнꙋ, и҆ тогда̀ познае́тъ человѣ́къ, ꙗ҆́кѡ не дале́че є҆́сть ѿ бг҃а. Речѐ ᲂу҆́бѡ є҆мꙋ̀: подоба́етъ тѝ безмо́лвїемъ соверше́ннѡ ѡ҆чи́стити ᲂу҆́мъ, и҆ да́ти є҆мꙋ̀ непреста́нное дѣ́ланїе дх҃о́вное. Ꙗ҆́коже бо ѻ҆́ко взира́етъ на чꙋ́вствєннаѧ, и҆ ᲂу҆дивлѧ́етсѧ ви́димой ве́щи: си́це и҆ чи́стый ᲂу҆́мъ взира́етъ на ᲂу҆́мнаѧ, и҆ ѿ дꙋхо́внагѡ видѣ́нїѧ восхища́етсѧ, и҆ неꙋдо́бь ѿто́рженъ быва́етъ. И҆ є҆ли́кѡ безмо́лвїемъ ѡ҆бнажа́етсѧ страсте́й, и҆ ѡ҆чища́етсѧ, толи́кѡ сподоблѧ́етсѧ разꙋмѣ́нїѧ. Тогда́ же соверше́нъ є҆́сть ᲂу҆́мъ, є҆гда̀ є҆сте́ственный сво́й ра́зꙋмъ попере́тъ, и҆ соедини́тсѧ съ бг҃омъ. Занѐ ца́рское и҆мѣ́ѧ досто́инство, ѡ҆бнища́ти къ томꙋ̀ не те́рпитъ, нижѐ совоздвиза́етсѧ до́льными вожделѣ́нїи, а҆́ще и҆ всѧ̑ є҆мꙋ̀ ца̑рствїѧ да́рствꙋеши. А҆́ще ᲂу҆́бѡ хо́щеши на всѧ̑ сїѧ̑ взы́ти добродѣ́тєли, не бꙋ́ди попечи́теленъ ни ѡ҆ є҆ди́номъ же человѣ́цѣ. Бѣжа̀ бѣ́гай мі́ра, и҆ ше́ствꙋй ᲂу҆се́рднѡ пꙋте́мъ ст҃ы́хъ, и҆ и҆мѣ́й ѡ҆́бразъ небрего́мый, и҆ ѻ҆де́ждꙋ смире́ннꙋ и҆ хꙋ́дꙋ: и҆ нра́въ про́стъ, и҆ сло́во про́сто, и҆ стꙋпа́нїе нетщесла́вно, и҆ непритво́рный гла́съ, и҆ въ нищетѣ̀ жи́ти, и҆ презрѣ́ннꙋ бы́ти ѿ всѣ́хъ, и҆ па́че всегѡ̀ хране́нїе и҆ трезвѣ́нїе ᲂу҆ма̀, и҆ во всѣ́хъ тѣснота́хъ терпѣ́нїе, и҆ всѧ̑, ꙗ҆̀же сꙋ́ть блага̑ѧ, невреди̑ма храни́ти и҆ недви̑жима. И҆ блюдѝ ѻ҆па́снѡ ничто́же ѿ привходѧ́щихъ сласте́й прїима́ти: дꙋшє́вныѧ бо стра̑сти, безмо́лвїемъ ᲂу҆крощава́ютсѧ, возжига́ємыѧ же и҆ возбꙋжда́ємыѧ па́че свирѣ́пствовати ѡ҆быко́ша, и҆ и҆мꙋ́щихъ ты̑ѧ мно́жае согрѣша́ти понꙋжда́ютъ. И҆ ꙗ҆́коже тѣлє́сныѧ ра̑ны поврежда́емы <anchor type="page" number="1042"/> и҆ раздира́емы неꙋдо́вь и҆злѣчи́мы быва́ютъ: мо́жетъ ᲂу҆́бѡ и҆ сло́во пра́здно ᲂу҆дали́ти ᲂу҆́мъ ѿ па́мѧти бж҃їей, бѣсѡ́мъ на сїѐ нꙋ́дѧщымъ, и҆ чꙋ́вствамъ тѣ̑мъ повинꙋ́ющымсѧ: вели́къ бо по́двигъ и҆ стра́хъ дꙋ́шꙋ храни́ти. Подоба́етъ ᲂу҆̀бо тебѣ̀ ᲂу҆дали́тисѧ ѿ всегѡ̀ мі́ра, и҆ ѿто́ргнꙋти дꙋ́шꙋ ѿ любле́нїѧ тѣлесѐ, ничесогѡ̀ и҆мꙋ́щꙋ своегѡ̀, ни гра́да, ни ке́ллїи, и҆ бы́ти несребролюби́вꙋ, нестѧжа́тельнꙋ, непопечи́тельнꙋ, недрꙋжелю́бнꙋ, человѣ̑ческимъ дѣлѡ́мъ неѡбꙋче́ннꙋ, смиренномꙋ́дрꙋ, милосе́рдꙋ, бла́гꙋ, кро́ткꙋ, безмо́лвнꙋ, гото́вꙋ воспрїѧ́ти се́рдцемъ привходѧ̑щаѧ впечатлѣ̑нїѧ ѿ бж҃е́ственнагѡ ра́зꙋма. Не бо̀ на воскꙋ̀ возмо́жно писа́ти, не пре́жде загла́дившꙋ лежа́щыѧ черты̑: семꙋ́ бо на́съ наꙋча́етъ вели́кїй васі́лїй. Таковы́й бы́сть ли́къ ст҃ы́хъ, соверше́ннѡ мїрска́гѡ жи́тельства ᲂу҆дале́нный, и҆ небе́сное мꙋдрова́нїе несмꙋще́нно въ себѣ̀ хранѧ́ще, бж҃е́ственными зако́ны просвѣти́шасѧ, и҆ благочести́выми дѣ́лы и҆ словесы̀ ѡ҆блиста́ша, ᲂу҆мертви́въ ᲂу҆́ды, ꙗ҆̀же на землѝ, воздержа́нїемъ, и҆ стра́хомъ бж҃їимъ и҆ любо́вїю. Непреста́нною бо моли́твою, и҆ поꙋче́нїемъ бж҃е́ственныхъ писа́нїй ѿверза́ютсѧ дꙋшѝ ᲂу҆́мныѧ ѻ҆́чи, и҆ зрѧ́тъ цр҃ѧ̀ си́лъ, и҆ быва́етъ ра́дость ве́лїѧ, и҆ жела́нїе горѧ́щее возжиза́емое въ дꙋшѝ ѕѣ́льнѣ: взима́ющейсѧ и҆ пло́ти ѿ дх҃а, быва́етъ человѣ́къ ве́сь дꙋхо́венъ. Сїѧ̑ блаже́ннагѡ безмо́лвїѧ, и҆ тѣснѣ́йшагѡ подви́жническагѡ житїѧ̀ дѣ̑латели, и҆̀же ѿ всѧ́кагѡ человѣ́ческагѡ ᲂу҆тѣше́нїѧ себѐ сами́хъ ᲂу҆дали́вше, є҆ди́ни съ є҆ди́нѣмъ, и҆́же на нб҃сѣ́хъ, влⷣкою чи́стѣ разглаго́льствꙋютъ. Сїѧ̑ ᲂу҆слы́шавъ то́й бг҃олюби́вый бра́тъ, и҆ бж҃е́ственною любо́вїю ᲂу҆ѧзви́вши дꙋ́шꙋ, постиза́етъ съ ни́мъ ски́тъ, и҆дѣ́же вели́цыи ѿ ст҃ы́хъ ѻ҆тє́цъ благоче́стїѧ тече́нїе соверши́ша: жи́ша же въ ла́ѵрѣ ст҃а́гѡ і҆ѡа́нна ко́лова, попече́нїе ѡ҆ себѣ̀ преда́вше строи́телю ла́ѵры, за є҆́же хотѣ́ти и҆̀мъ безмо́лвнѡ пребыва́ти: и҆ пребыва́хꙋ бж҃їею благода́тїю во всѧ́комъ безмо́лвїи, и҆схождє́нїѧ неизмѣ́ннѡ творѧ́ще въ сꙋббѡ́тꙋ и҆ недѣ́лю: прѡ́чїѧ же дни̑ седми́цы, въ ке́ллїи пребыва́хꙋ, моли̑твы и҆ слꙋжє́нїѧ кі́йждо ѻ҆со́бь творѧ́ще. Бѧ́ше же ст҃а́гѡ ста́рца слꙋже́нїе сицево̀: въ нощѝ ᲂу҆́бѡ поѧ́ше всю̀ ѱалти́рь, и҆ пѣ̑сни <anchor type="page" number="1043"/> безмѧте́жнѡ, и҆ глаго́ла є҆ди́но зача́ло ѿ є҆ѵⷢ҇лїа. И҆ пото́мъ сѣдѧ́ше, внꙋ́трь себѐ глаго́лѧ: гдⷭ҇и поми́лꙋй, непреста́ннѡ си́це и҆ на мно́го вре́мѧ, ꙗ҆́кѡ ᲂу҆жѐ не мощѝ ктомꙋ̀ гла́снѣ рещѝ, и҆ а҆́бїе сна̀ прїѡбща́шесѧ. И҆ си́це па́ки во ᲂу҆́трїи поѧ́ше пе́рвый ча́съ, сѣдѧ́ше же на мѣ́стѣ свое́мъ зрѧ̀ къ восто́кꙋ, и҆ поѧ̀ премѣ́ннѣ: и҆ па́ки и҆з̾ꙋ́стнѡ чтѧ̀ ѿ а҆по́стола, и҆ ѿ є҆ѵⷢ҇лїа. И҆ си́це соверша́ше по всѧ́къ де́нь непреста́ннѡ поѧ̀ и҆ молѧ́сѧ, и҆ небе́снагѡ наслажда́ѧсѧ видѣ́нїѧ, ꙗ҆́коже мно́гажды къ видѣ́нїю ᲂу҆мꙋ̀ є҆гѡ̀ возводи́тисѧ и҆ не вѣ́дѣти, а҆́ще на землѝ бѧ́ше. Ви́дѧ ᲂу҆́бѡ є҆го̀ бра́тъ си́це въ непреста́нномъ бг҃ослꙋже́нїи трꙋжда́ющасѧ, и҆ бж҃е́ственными помышле́нїи всѧ́чески и҆змѣнѧ́ющасѧ, речѐ къ немꙋ̀: ты́ ли ѻ҆́тче, въ толи́цѣй ста́рости та́кѡ трꙋди́шисѧ, ᲂу҆мерщвлѧ́ѧ тѣ́ло своѐ и҆ порабоща́ѧ є҆̀; Ѻ҆́нъ же ѿвѣща́въ, речѐ: вѣ́рꙋй ча́до, толи́ко ᲂу҆се́рдїе и҆ жела́нїе къ слꙋже́нїю вложѝ бг҃ъ въ дꙋ́шꙋ мою̀, ꙗ҆́кѡ не могꙋ̀ ѕѣ́льнагѡ тоѧ̀ напрѧже́нїѧ и҆спо́лнити. Любо́вь же ꙗ҆́же къ бг҃ꙋ, и҆ бꙋ́дꙋщихъ бла̑гъ ᲂу҆пова́нїе, тѣле́снꙋю не́мощь побѣжда́ютъ. Си́це всѐ жела́нїе воскриле́нно во ᲂу҆мѣ̀ и҆мѧ́ше на не́бо: и҆ не во и҆на̑ѧ то́чїю времена̀, но и҆ въ са́мое трапе́зы вре́мѧ. Нѣ́когда ᲂу҆́бѡ сожи́тельствꙋѧ съ ни́мъ бра́тъ нѣ́кїй, вопросѝ є҆го̀: ка́ѧ бы видѣ́нїѧ была̀ та́йна; Є҆гда́ же ᲂу҆вѣ́дѣти хотѧ́ща, и҆ прилѣжа́ща є҆го̀ ви́дѣ, речѐ къ немꙋ̀: глаго́лю тѝ, ча́до, ꙗ҆́кѡ а҆́ще кі́йлибо ᲂу҆́мъ ѡ҆чи́ститсѧ соверше́ннѣ, са́мыхъ слꙋже́бныхъ си́лъ, и҆ чинѡ́въ видѣ̑нїѧ ѿкрыва́етъ томꙋ̀ бг҃ъ. Вопроси́ же є҆го̀ и҆ ѡ҆ се́мъ: чесѡ̀ ра́ди ѻ҆́тче, па́че всѧ́кагѡ бж҃е́ственнагѡ писа́нїѧ ѱалти́рїю соꙋслажда́ешисѧ, и҆ чесѡ̀ ра́ди, поѧ̀ ти́хѡ, ꙗ҆́кѡ съ нѣ́кїимъ разглаго́льствꙋѧ словесы̀ мни́шисѧ; Ѻ҆́нъ же къ немꙋ̀ речѐ: глаго́лю тѝ, ча́до, си́це пред̾изѡбразѝ бг҃ъ си́лꙋ ѱалмѡ́въ въ смире́ннѣй дꙋшѝ мое́й, ꙗ҆́коже и҆ во проро́цѣ дв҃дѣ: и҆ ѿлꙋчи́тисѧ ѿ сла́дости многоразли́чныхъ, ꙗ҆̀же въ ни́хъ, видѣ́нїи не могꙋ̀, все́ бо бж҃е́ственное писа́нїе ѡ҆б̾е́млютъ. И҆ сїѧ̑ ᲂу҆́бѡ мно́гѡ принꙋжда́емь по́льзы ра́ди, со мно́гимъ смиренномꙋ́дрїемъ, вопроси́вшемꙋ и҆сповѣ́да. Бра́тъ нѣ́кїй и҆́менемъ і҆ѡа́ннъ, ѿ страны̀ примо́рскихъ, прише́дъ пристꙋпѝ къ ст҃о́мꙋ семꙋ̀ и҆ вели́комꙋ ѻ҆тцꙋ̀ <anchor type="page" number="1044"/> фїлимо́нꙋ, и҆ держа́въ є҆го̀ за но́зѣ, речѐ къ немꙋ̀: что̀ сотворю̀ ѻ҆́тче, да спасꙋ́сѧ; зрю́ бо, ꙗ҆́кѡ ᲂу҆́мъ ѡ҆бхо́дитъ и҆ пари́тъ сѣ́мѡ и҆ ѻ҆ва́мѡ, въ нѧ̑же не подоба́етъ. Ѻ҆́нъ же ма́лѡ помолча́въ, речѐ: сїѧ̀ стра́сть ѿ внѣ́шнихъ є҆́сть, и҆ пребыва́етъ: поне́же є҆щѐ не и҆́маши соверше́нныѧ любвѐ къ бг҃ꙋ, є҆ще́ бо не прише́лъ є҆сѝ въ теплотꙋ̀ любвѐ и҆ позна́нїѧ є҆гѡ̀. Глаго́летъ бра́тъ: и҆ что̀ сотворю̀ ѻ҆́тче; Глаго́ла є҆мꙋ̀: и҆дѝ ᲂу҆жѐ, и҆мѣ́й сокрове́нно поꙋче́нїе въ се́рдцѣ твое́мъ, є҆́же мо́жетъ ᲂу҆́мъ тво́й ѡ҆чи́стити ѿ си́хъ. Бра́тъ не ᲂу҆разꙋмѣ́въ глаго́лемыхъ, ненаꙋче́нъ сы́й, глаго́ла ста́рцꙋ: что́ є҆сть сокрове́нное поꙋче́нїе ѻ҆́тче; И҆ глаго́ла къ немꙋ̀: и҆дѝ, трезви́сѧ въ се́рдцѣ твое́мъ, и҆ въ мы́сли твое́й тре́звеннѣй со стра́хомъ и҆ тре́петомъ глаго́ли: гдⷭ҇и і҆и҃се хрⷭ҇тѐ поми́лꙋй мѧ̀! И҆́бо и҆ блаже́нный дїадо́хъ новонача̑льнымъ си́це предаѧ́ше. Ѿше́дъ ᲂу҆̀бо, и҆ содѣ́йствомъ бж҃їимъ, и҆ ѻ҆тца̀ моли́твами безмо́лствовавъ, ᲂу҆слади́сѧ сицевы́мъ поꙋче́нїемъ вма́лѣ. Ꙗ҆́коже а҆́бїе ѿстꙋпѝ ѿ негѡ̀, и҆ не можа́ше сїѐ тре́звеннѣ твори́ти и҆ моли́тисѧ, прише́дъ па́ки къ ста́рцꙋ, слꙋчи́вшеесѧ є҆мꙋ̀ возвѣстѝ. Ѻ҆́нъ же глаго́ла є҆мꙋ̀: сѐ ᲂу҆жѐ позна́лъ є҆сѝ стезю̀ безмо́лвїѧ и҆ дѣ́ланїѧ, и҆ ꙗ҆́же ѿ сегѡ̀ сла́дость и҆скꙋси́лъ є҆сѝ, и҆мѣ́й ᲂу҆̀бо въ се́рдцѣ твое́мъ сїѐ всегда̀: а҆́ще ꙗ҆́си, а҆́ще пїе́ши, а҆́ще въ бесѣ́дѣ съ нѣ́кїими ѡ҆брѣта́ешисѧ, а҆́ще внѣ̀ ке́ллїи, а҆́ще на пꙋтѝ, да не мимои́детъ тебѐ, тре́звенною мы́слїю и҆ непреле́стнымъ ᲂу҆мо́мъ, се́ю моли́твою моли́тисѧ, и҆ пѣ́ти и҆ поꙋча́тисѧ въ моли́твмъ и҆ ѱалмѣ́хъ. Но и҆ въ са́мой нꙋ́жднѣй потре́бѣ твое́й, да не пра́здненъ бꙋ́детъ ᲂу҆́мъ тво́й, сокрове́ннѡ поꙋча́ѧсѧ и҆ молѧ́сѧ. Си́це бо возмо́жеши ᲂу҆разꙋмѣ́ти глꙋбины̑ бж҃е́ственнагѡ писа́нїѧ, и҆ ꙗ҆́же въ не́мъ сокрове́ннꙋю си́лꙋ, и҆ да́ти непреста́нное ᲂу҆мꙋ̀ дѣ́ланїе, ꙗ҆́кѡ да и҆спо́лниши а҆по́стольско сло́во сказꙋ́ющее: непреста́ннѡ моли́тесѧ<footnote lang="cu">а҃ Солꙋ́н. гл. є҃, ст. з҃і.</footnote>. Внима́й ᲂу҆́бѡ прилѣ́жнѡ, и҆ хранѝ се́рдце твоѐ є҆́же не прїѧ́ти лꙋка́вы по́мыслы, и҆лѝ какѡвы́ѧ когда́либо сꙋ́єтныѧ и҆ неполє́зныѧ: но всегда̀ и҆ спѧ̀, и҆ востаѧ̀, и҆ ꙗ҆дѧ̀, и҆ пїѧ̀, <anchor type="page" number="1045"/> и҆ бесѣ́дꙋѧ, се́рдце твоѐ сокрове́ннѡ въ мы́сли, ѻ҆вогда̀ ᲂу҆́бѡ да поꙋча́етсѧ во ѱалмѣ́хъ, ѻ҆вогда́ же да мо́литсѧ си́це: гдⷭ҇и і҆и҃се хрⷭ҇тѐ, сн҃е бж҃їй, поми́лꙋй мѧ̀! И҆ па́ки: є҆гда̀ пое́ши ѧ҆зы́комъ, внима́й не и҆на̑ѧ глаго́лати ᲂу҆сты̀, и҆ во и҆ны́хъ пари́ти мы́слїю. И҆ па́ки вопросѝ бра́тъ: мнѡ́гаѧ во снѣ́хъ тщє́тнаѧ мечта̑нїѧ зрю̀. Ста́рецъ же къ немꙋ̀ речѐ: не ѡ҆блѣни́шисѧ, нижѐ вознеради́ши: но пре́жде не́же ᲂу҆́снеши, мнѡ́гїѧ моли̑твы сотворѝ въ се́рдцѣ твое́мъ, и҆ проти́вꙋ ста́ни по́мысламъ, да не всю́дꙋ води́мь бꙋ́деши хотѣ́нїи дїа́воли, да бг҃ъ воспрїи́метъ тѧ̀. Є҆ли́ка же си́ла въ тебѣ̀, подвиза́йсѧ, да во ѱалмѣ́хъ и҆ ᲂу҆́мнѣмъ поꙋче́нїи ᲂу҆́снеши, и҆ да не вознеради́ши и҆ попꙋ́стиши мы́сли твое́й воспрїѧ́ти чꙋ̑ждыѧ по́мыслы: но въ ни́хже моли́лсѧ є҆сѝ, въ тѣ́хже и҆ поꙋча́ѧсѧ восклони́сѧ, ꙗ҆́кѡ да спѧ́щꙋ тѝ соꙋстро́итсѧ, и҆ востаю́щꙋ соглаго́летъ тѝ. Глаго́ли же и҆ ст҃ы́й сѷмво́лъ правосла́вныѧ вѣ́ры пре́жде не́же ᲂу҆снꙋ́ти тебѣ̀. Є҆́же бо ѡ҆ бз҃ѣ пра́вѡ мы́слити, и҆сто́чникъ є҆́сть и҆ хране́нїе всѣ́хъ бла̑гъ. Па́ки вопросѝ є҆го̀ глаго́лѧ: сотворѝ любо́вь ѻ҆́тче, рцы́ ми, ко́е дѣ́ланїе и҆́мать ᲂу҆́мъ тво́й; наꙋчи́ мѧ, да и҆ а҆́зъ спасꙋ́сѧ. Ѻ҆́нъ же глаго́ла: что̀ хо́щеши сїѧ̑ и҆спы́товати; Ѻ҆́нъ же воста́въ, и҆ держа̀ но́зѣ ст҃а́гѡ лобыза́ѧ, молѧ́ше и҆зрещѝ є҆мꙋ̀. По мно́гихъ же часѣ́хъ речѐ: не мо́жеши носи́ти є҆щѐ, мꙋ́жа бо є҆́сть въ навыкнове́нїи благи́хъ сꙋ́щагѡ, є҆́же разда́ти коемꙋ́ждо чꙋ́вствꙋ подоба́ющее дѣ́ло, не бо̀ мо́щно є҆́сть комꙋ̀, не ѡ҆чи́щшꙋсѧ соверше́ннѣ ѿ сꙋ́етныхъ помышле́нїй мі́ра, сподо́битисѧ сицева́гѡ дарова́нїѧ. Тѣ́мже, а҆́ще сицевы́хъ жела́тель є҆сѝ, и҆мѣ́й сокрове́нное поꙋче́нїе въ чи́стомъ се́рдцѣ. А҆́ще бо пребꙋ́детъ непреста́ннаѧ твоѧ̀ моли́тва, и҆ поꙋче́нїе писа́нїй, ѿве́рзꙋтсѧ тѝ ᲂу҆́мныѧ твоѧ̑ ѻ҆́чи дꙋшѝ, и҆ бꙋ́детъ є҆́й ра́дость ве́лїѧ, и҆ жела́нїе нѣ́кое неизрече́нно и҆ крѣ́пко, возжиза́емѣй и҆ пло́ти ѿ дꙋ́ха, ꙗ҆́кѡ всемꙋ̀ человѣ́кꙋ бы́ти дꙋхо́внꙋ. А҆́ще ᲂу҆́бѡ въ нощѝ, а҆́ще во днѝ сподо́битъ тѧ̀ бг҃ъ чи́стымъ ᲂу҆мо́мъ помоли́тисѧ чи́стѣ, да не вне́млеши своемꙋ̀ пра́вилꙋ: но є҆ли́ка тѝ си́ла є҆́сть, сопростира́йсѧ прилѣплѧ́тисѧ бг҃ꙋ, и҆ то́й просвѣти́тъ се́рдце твоѐ въ дх҃о́внѣмъ, <anchor type="page" number="1046"/> є҆́же нача́лъ є҆сѝ, дѣ́ланїи. И҆ сїѐ та́кожде приложѝ, ꙗ҆́кѡ прїи́де ко мнѣ̀ и҆ногда̀ нѣ́кїй ста́рецъ и҆ вопроше́нъ бы́въ ѿ менѐ ѡ҆ ᲂу҆строе́нїи ᲂу҆ма̀, речѐ: ꙗ҆́кѡ два̀ лѣ̑та пребы́хъ молѧ̀ бг҃а ѿ всегѡ̀ се́рдца, просѧ̀ неѡсла́бнѡ, да да́стъ мѝ вы́нꙋ и҆ немѧте́жнѡ, впечатлѣва́тисѧ въ се́рдцѣ мое́мъ моли́твѣ, ю҆́же предадѐ са́мъ свои̑мъ ᲂу҆ченикѡ́мъ: и҆ ви́дѣвъ трꙋ́дъ мо́й и҆ терпѣ́нїе, подадѐ проше́нїе великодарови́тый гдⷭ҇ь. Рече́ же и҆ сїѐ, ꙗ҆́кѡ сꙋ́щыѧ въ мы́сли ѡ҆ сꙋ́етныхъ (веще́хъ) по́мыслы, недꙋ́гъ є҆́сть пра́здныѧ и҆ ᲂу҆ны́лыѧ дꙋшѝ. Подоба́етъ ᲂу҆́бѡ по пи́санномꙋ, всѧ́цѣмъ хране́нїемъ блюстѝ на́мъ ᲂу҆́мъ сво́й, и҆ непреста́ннѡ пѣ́ти въ ра́зꙋмѣ, и҆ чи́стымъ ᲂу҆мо́мъ моли́тисѧ. Тѣ́мже ᲂу҆̀бо бра́тїе, хо́щетъ на́съ бг҃ъ, пе́рвѣе въ трꙋдѣ́хъ, та́же въ любвѝ и҆ непреста́ннѣ моли́твѣ ꙗ҆влѧ́ти къ немꙋ̀ тща́нїе, и҆ то́й пода́стъ пꙋ́ть спасе́нїѧ. Ꙗ҆́вѣ же ꙗ҆́кѡ не и҆́нъ пꙋ́ть къ нб҃сѝ возводѧ́щїй, ра́звѣ соверше́нное безмо́лвїе, и҆ всѣ́хъ ѕлы́хъ ᲂу҆дале́нїе, и҆ благи́хъ стѧжа́нїе, и҆ соверше́нна къ бг҃ꙋ любо́вь, и҆ є҆́же бы́ти съ бг҃омъ въ преподо́бїи и҆ пра́вдѣ: и҆ а҆́ще кто̀ въ си́хъ бꙋ́детъ, ѕѣлѡ̀ вско́рѣ къ небе́сномꙋ востече́тъ ли́кꙋ. Подоба́етъ же всѧ́кѡ на сїю̀ взы́ти высотꙋ̀ жела́ющемꙋ, ᲂу҆мертви́ти ᲂу҆́ды, ꙗ҆̀же на землѝ. Є҆гда́ бо дꙋша̀ на́ша видѣ́нїемъ и҆́стиннагѡ бла́га ᲂу҆слажда́етсѧ, ни къ є҆ди́ной же ѿ дѣ́йствꙋемыхъ сла́стїю страсте́й ᲂу҆клонѧ́етсѧ: но всѧ́кагѡ ѿврати́вшисѧ тѣле́снагѡ сладостра́стїѧ, чи́стою и҆ нескве́рною мы́слїю прїе́млетъ ꙗ҆вле́нїе бг҃а. Мно́га ᲂу҆̀бо на́мъ потре́ба хране́нїѧ, и҆ трꙋдѡ́въ тѣле́сныхъ, и҆ ѡ҆чище́нїѧ дꙋшѝ, да всели́мъ бг҃а въ сердца̀ на̑ша: да про́чее безгрѣ́шнѡ соверши́мъ бж҃е́ствєнныѧ є҆гѡ̀ за́пѡвѣди, и҆ са́мъ ѻ҆́нъ ᲂу҆́читъ ны̀ тве́рдѡ зако́ны є҆гѡ̀ храни́ти, ꙗ҆́коже лꙋчѝ со́лнечны своѧ̑ дѣ̑йствїѧ и҆спꙋска́ѧ, низпосла́нною дх҃а благода́тїю. Трꙋда́ми бо и҆ и҆скꙋше́нїѧми подоба́етъ ѡ҆чи́стити на́мъ ѡ҆́бразъ, по немꙋ́же бы́хомъ слове́сни, и҆ всѧ́кагѡ ра́зꙋма и҆ подо́бїѧ бж҃їѧ прїѧ́тельни: всѧ́кой скве́рнѣ не примѣ̑сна и҆ нѣ́кїимъ ѡ҆́бразомъ ѻ҆гне́мъ и҆скꙋше́нїй а҆́ки новопрекѡ́вана чꙋ̑вства и҆мꙋ́ще, и҆ въ ца́рское досто́инство претворѧ́еми. Всѧ́кагѡ бо бла́га прича́стно и҆ человѣ́ческое є҆стество̀ содѣ́ла бг҃ъ, могꙋ́щее <anchor type="page" number="1047"/> ᲂу҆́мнѣ зрѣ́ти а҆́гг҃лъ ликова̑нїѧ, сла́вꙋ госпо́дствїй, си̑лы, нача̑ла, вла̑сти, свѣ́тъ непристꙋ́пный, сла́вꙋ преѡблиста́ющꙋю. Є҆гда́ же и҆спра́виши добродѣ́тель, да не вознесе́шисѧ по́мысломъ твои́мъ на бра́та, ꙗ҆́кѡ тебѣ̀ и҆спра́вившꙋ, томꙋ́ же вознерадѣ́вшꙋ: нача́ло бо го́рдости сїѐ є҆́сть. Все́ю си́лою блюдѝ ничесо́же твори́ти человѣкоꙋго́дїѧ ра́ди. А҆́ще же подвиза́ешисѧ на стра́сть, да не возскорби́ши, нижѐ да ᲂу҆ны́еши, а҆́ще не престае́тъ бра́нь: но воста́въ пове́рзи себѐ пред̾ бг҃омъ всѣ́мъ се́рдцемъ, со проро́комъ глаго́лѧ: Сꙋдѝ гдⷭ҇и ѡ҆би́дѧщыѧ мѧ̀<footnote lang="cu">Ѱал. л҃д, ст. а҃.</footnote>, а҆́зъ бо не могꙋ̀ проти́вꙋ и҆́хъ. И҆ то́й зрѧ̀ твоѐ смире́нїе, а҆́бїе по́слетъ по́мощь свою̀. Є҆гда́ же хо́диши съ кѣ́млибо въ пꙋтѝ, не воспрїимѝ сꙋ́етныѧ бесѣ́ды, но да́ждь ᲂу҆мꙋ̀ дх҃о́вное, є҆́же и҆мѣ̀, дѣ́ланїе, да бꙋ́детъ є҆мꙋ̀ ѻ҆бы́чай бла́гъ, и҆ забве́нїе сла́достей мїрски́хъ, и҆ въ приста̑нища безстра́стїѧ дости́гнетъ. Си́ми и҆ мно́жайшими словесы̀ поꙋчи́въ бра́та, ѿпꙋстѝ. По ма́лѣ же вре́мени па́ки прїи́де къ немꙋ̀, и҆ вопроси́въ речѐ: что̀ сотворю̀ ѻ҆́тче, ꙗ҆́кѡ въ нощнѣ́мъ мое́мъ слꙋже́нїи со́нъ ѡ҆тѧгча́етъ мѧ̀, и҆ не попꙋща́етъ тре́звеннѡ моли́тисѧ, нижѐ бдѣ́ти мно́жайше, и҆ хощꙋ̀ рꙋкодѣ́лїѧ коснꙋ́тисѧ, є҆гда̀ пою̀; Ѻ҆́нъ же речѐ, є҆гда̀ мо́жеши тре́звеннѡ моли́тисѧ, да не каса́ешисѧ рꙋкодѣ́лїѧ. А҆́ще же ᲂу҆ны́нїемъ ѡ҆держи́мь бꙋ́деши, ма́лѡ подви́гнисѧ претѧ́щи по́мыслꙋ, и҆ косни́сѧ рꙋкодѣ́лїѧ. Ѻ҆́нъ же па́ки речѐ къ немꙋ̀: ты̀ са́мъ ѻ҆́тче, не ѡ҆тѧгча́ешисѧ ли сно́мъ въ слꙋже́нїи твое́мъ; Глаго́ла є҆мꙋ̀: не ᲂу҆до́бь ᲂу҆́бѡ, ѻ҆ба́че, а҆́ще прїи́детъ и҆ногда̀, ма́лѡ дви́жꙋсѧ, и҆ глаго́лю зача́ло ѿ є҆ѵⷢ҇лїа і҆ѡа́нна, возводѧ̀ къ бг҃ꙋ ѻ҆́ко ᲂу҆ма̀, и҆ а҆́бїе и҆счеза́етъ. Подо́бнѣ же и҆ съ по́мыслы творю̀. Є҆гда́ бо прїи́детъ, срѣта́ю є҆го̀ ꙗ҆́кѡ ѻ҆́гнь со слеза́ми, и҆ и҆счеза́етъ. Ты́ же є҆щѐ си́це не мо́жеши воѡрꙋжа́тисѧ: но па́че держѝ всегда̀ сокрове́нное поꙋче́нїе, и҆ и҆з̾ѡбражє́нныѧ ѿ свѧты́хъ ѻ҆тє́цъ дневны̑ѧ моли̑твы, глаго́лю же: тре́тїй, шесты́й, и҆ девѧ́тый (ча́съ), вечє́рнѧѧ и҆ нощна̑ѧ слꙋжє́нїѧ потщи́сѧ соверша́ти: все́ю же си́лою <anchor type="page" number="1048"/> блюдѝ, ничесо́же твори́ти ра́ди человѣкоꙋго́дїѧ: нижѐ и҆мѣ́й когда̀ враждꙋ̀ на бра́та твоего̀, да не ѿлꙋчи́ши себѐ ѿ бг҃а твоегѡ̀. Тщи́сѧ невозносли́вꙋ мы́сль блюстѝ, прилѣжа́щꙋ ко внѣ̑шнимъ по́мыслѡмъ. Є҆гда̀ въ це́ркви сы́й, восхо́щеши причасти́тисѧ бж҃е́ственныхъ хрⷭ҇то́выхъ та̑инъ, да не и҆зы́деши, до́ндеже а҆́ще прїи́меши соверше́нный ми́ръ: на є҆ди́нѣмъ мѣ́стѣ стоѧ́й да не ѿстꙋ́пиши ѿтꙋ́да да́же до ѿпꙋ́ста. Мни́ же себѐ на небесѝ стоѧ́ти, и҆ со ст҃ы́ми а҆́гг҃лы бг҃ꙋ предстоѧ́ти, и҆ сего̀ воспрїима́ти въ се́рдцѣ. Со стра́хомъ ᲂу҆̀бо и҆ тре́петомъ мно́гимъ гото́висѧ, да не недосто́йнѣ ᲂу҆ча́стникомъ бꙋ́деши ст҃ы́хъ си́лъ. И҆ въ си́хъ до́бри воѡрꙋжи́въ бра́та, гдⷭ҇ꙋ и҆ дх҃ꙋ благода́ти є҆гѡ̀, сего̀ врꙋчи́въ, ѿпꙋстѝ. Къ си́мже повѣствова́ше є҆щѐ и҆ сꙋ́щїй съ ни́мъ бра́тъ сїѧ̑, ꙗ҆́кѡ сѣдѧ́щꙋ мѝ и҆ногда̀ бли́зъ є҆гѡ̀, вопроси́хъ є҆го̀: а҆́ще и҆скꙋси́сѧ побѣжда́ти навѣ́ты дїа́вѡли въ пꙋсты́ни сѣдѧ̀; Ѻ҆́нъ же глаго́ла: простѝ бра́те, а҆́ще попꙋ́ститъ бг҃ъ прїитѝ на тѧ̀, ꙗ҆̀же претерпѣ́хъ и҆скꙋшє́нїѧ ѿ дїа́вола, не мню̀ мощѝ тебѣ̀ понестѝ го́ресть си́хъ. Седмьдесѧ́тое сїѐ лѣ́то и҆́мамъ, и҆лѝ и҆ бо́лѣе, во и҆скꙋше́нїихъ терпѧ̀, и҆ въ разли́чныхъ ѡ҆бита́хъ пꙋсты́нѧхъ въ безмо́лвїи кра́йнѣйшемъ: толи́кими и҆скꙋси́хсѧ, и҆ претерпѣ́хъ ѿ ни́хъ, ꙗ҆̀же не по́льзꙋютъ є҆щѐ не прїѧ́вшымъ и҆скꙋ́са безмо́лвїѧ, повѣствова́ти го́ресть си́хъ. Сїе́ же вы́нꙋ во и҆скꙋше́нїихъ творѧ́хъ, всю̀ наде́ждꙋ мою̀ возлага́хъ на бг҃а, пред̾ ни́мже и҆ ѻ҆бѣ́ты ѿрече́нїѧ сотвори́хъ. И҆ то́й а҆́бїе всѧ́кїѧ ско́рби и҆збавлѧ́ше мѧ̀. Тѣ́мже бра́те, не ктомꙋ̀ ѡ҆ себѣ̀ промышле́нїе творю̀. Вѣ́мъ бо тогѡ̀ ѡ҆ мнѣ̀ промышлѧ́юща, и҆ легча́йше несꙋ̀ наводи̑маѧ мѝ и҆скꙋшє́нїѧ. Сїе́ же є҆ди́но ѿ себѐ приношꙋ̀, є҆́же непреста́ннѡ моли́тисѧ. Вѣ́мъ бо, ꙗ҆́кѡ є҆ли́кѡ возстаю́тъ лю̑таѧ, толи́кѡ гото́вѧтсѧ вѣнцы̀ терпѧ́щемꙋ: зало́ги бо сїѧ̑ сꙋ́ть ᲂу҆ пра́веднагѡ сꙋдїѝ. Сїѧ̑ ᲂу҆̀бо вѣ́дый бра́те, да не ᲂу҆ны́нїемъ низпаде́ши, вѣ́дѧ, ꙗ҆́кѡ посредѣ̀ бра́ни стои́ши подвиза́ѧсѧ: и҆ ꙗ҆́кѡ мно́жайшїи сꙋ́ть ѡ҆ на́съ проти́вꙋ врага̀ бж҃їѧ ра́тꙋющїи. Ка́кѡ бо возмо́жно бы́ло бы на́мъ дерза́ти проти́вꙋ та́кѡ стра́шнагѡ проти́вника на́шегѡ ро́да, а҆́ще не бы̀ держа́внѣйшаѧ десни́ца бг҃а сло́ва, содержа́ла <anchor type="page" number="1049"/> на́съ ѡ҆гражда́ющи и҆ покрыва́ющи; Ка́кѡ претерпѣ́ло бы человѣ́ческое є҆стество̀ навѣ́ты є҆гѡ̀; Кто́ бо, глаго́летъ, ѿкры́етъ лицѐ ѡ҆блече́нїѧ є҆гѡ̀; Въ согбе́нїе же пе́рсей є҆гѡ̀ кто̀ вни́детъ; И҆з̾ ᲂу҆́стъ є҆гѡ̀ и҆схо́дѧтъ а҆́ки свѣщы̀ горѧ́щыѧ, и҆ разме́щꙋтсѧ а҆́ки и҆́скры ѻ҆́гненни: и҆з̾ ноздре́й є҆гѡ̀ и҆схо́дитъ ды́мъ пе́щи горѧ́щїѧ ѻ҆гне́мъ ᲂу҆́глїѧ: дꙋша́ же є҆гѡ̀ ꙗ҆́кѡ ᲂу҆́глїе, и҆ ꙗ҆́кѡ пла́мы и҆з̾ ᲂу҆́стъ є҆гѡ̀ и҆схо́дѧтъ: на вы́и же є҆гѡ̀ водворѧ́етсѧ си́ла. Пред̾ ни́мъ тече́тъ па́гꙋба: се́рдце є҆гѡ̀ ѡ҆жестѣ̀ ꙗ҆́кѡ ка́мень, стои́тъ же а҆́ки на́ковальнѧ неподви́жна. Возжиза́етъ бе́зднꙋ, ꙗ҆́кѡ пе́щь мѣ́днꙋю: мни́тъ же мо́ре ꙗ҆́кѡ мѷрова́рницꙋ, и҆ та́ртаръ бе́здны, ꙗ҆́коже плѣ́нника. Всѐ высо́кое зри́тъ: са́мъ же ца́рь всѣ̑мъ сꙋ́щымъ въ вода́хъ<footnote lang="cu">І҆́ѡв. гл. м҃а, ст. д҃ и҆ слѣ́д.</footnote>. Проти́вꙋ сегѡ̀ бра́нь на́мъ бра́те. Такова́го и҆ толи́каго ѡ҆писа̀ сло́во мꙋчи́телѧ. Но над̾ ѻ҆́нымъ побѣ́да зако́ннѡ и҆́ноческое житїѐ воспрїи́мшымъ быва́етъ ᲂу҆до́бна, за є҆́же не и҆мѣ́ти и҆̀мъ что́либо ѿ сꙋ́щихъ є҆гѡ̀, ѿверже́нїемъ мі́ра и҆ вели́чествомъ добродѣ́телей, па́че же ꙗ҆́кѡ и҆́мамы побора́ющаго по на́съ. Кто́ бо прише́дъ ко гдⷭ҇ꙋ, рцы́ ми, и҆ стра́хъ є҆гѡ̀ во ᲂу҆мѣ̀ прїе́мъ, не преложи́сѧ є҆стество́мъ; и҆ бж҃е́ственными зако́ны и҆ дѣ́лы просвѣти́въ себѐ, свѣ́тлꙋ не содѣ́ла дꙋ́шꙋ; и҆ бж҃е́ственными разꙋмѣ́ньми, и҆ помышле́ньми ѡ҆блистава́ти не ᲂу҆стро́и; пра́зднꙋ же ю҆̀ не попꙋща́етъ бы́ти; И҆́мать бо бг҃а возбꙋжда́юща ᲂу҆́мъ, ненасы́тимѡ жела́ти свѣ́та. И҆ ча́стѣ дѣ́йствꙋема такова̀ дꙋша̀ не попꙋща́етсѧ ѿ дх҃а страстьмѝ разслаблѧ́тисѧ. Но ꙗ҆́коже нѣ́кїй ца́рь же́стокѡ и҆ стра́шнѡ проти́вꙋ врагѡ́въ дышѧ̀, посѣка́ѧ же неща́днѡ, и҆ ника́коже вспѧ́ть возвраща́ѧсѧ: но дѣ́йственнѡ рꙋ́цѣ на не́бо воздѣва́ѧ, и҆ моли́твꙋ ᲂу҆́мнꙋю творѧ̀, побѣжда́етъ врага̀. Повѣ́даше же па́ки и҆ сїѐ бра́тъ то́й, ꙗ҆́кѡ ко и҆нѣ̑мъ є҆гѡ̀ добродѣ́телємъ, и҆ сїю̀ стѧжа̀: нижѐ когда́либо пра́здно терпѧ́ше слы́шати сло́во. А҆́ще же кто̀ ѿ невнима́нїѧ повѣ́даше ве́щь не на по́льзꙋ дꙋшѝ, нижѐ ѿню́дъ ѿвѣщава́ше. Но нижѐ, ѿходѧ́щꙋ мѝ и҆ногда̀ на послꙋже́нїе, вопроша́ше, <anchor type="page" number="1050"/> чесѡ̀ ра́ди ѿхо́диши; и҆лѝ па́ки приходѧ́щꙋ мѝ, глаго́ла: гдѣ̀ бы́лъ є҆сѝ, и҆ ка́кѡ, и҆лѝ что̀ сотвори́лъ є҆сѝ; Нѣ́когда ѿплы́вшꙋ мѝ во а҆леѯандрі́ю ра́ди нꙋ́ждныѧ потре́бы, и҆ ѿтꙋ́дꙋ взыдо́хъ въ ца́рствꙋющїй гра́дъ ра́ди церко́вныѧ кꙋ́пли, и҆ посѣти́въ та́мѡ сꙋ́щꙋю благоговѣ́йнѣйшꙋю бра́тїю, возврати́хсѧ, ниеди́нагѡ ѿвѣ́та возда́въ слꙋжи́телю бж҃їю. Пребы́въ ᲂу҆́бѡ та́мѡ вре́мѧ дово́льно, возврати́хсѧ па́ки въ ски́тъ къ немꙋ̀. Ѻ҆́нъ же ви́дѣвъ мѧ̀, и҆ ѡ҆бра́дованъ бѣ̀, и҆ цѣлова́ мѧ, сотвори́въ моли́твꙋ сѣ́де: ничесѡ́же ѿню́дъ вопроси́ мѧ, но въ видѣ́нїи ᲂу҆пражнѧ́ѧсѧ пребыва́ше. И҆ногда̀ ᲂу҆́бѡ и҆скꙋси́ти є҆го̀ хотѧ̀ пребыва́хъ дни̑ нѣ̑кїѧ, не пода́въ є҆мꙋ̀ хлѣ́ба ꙗ҆́сти. Ѻ҆́нъ же не взыска́ше, нижѐ речѐ что̀. А҆́зъ же по си́хъ, поклони́всѧ є҆мꙋ̀ реко́хъ къ немꙋ̀: сотворѝ любо́вь ѻ҆́тче, и҆ рцы́ ми, не ѡ҆скорби́лсѧ ли є҆сѝ, ꙗ҆́кѡ не принесо́хъ тѝ по ѻ҆бы́чаю ꙗ҆́сти; Ѻ҆́нъ же речѐ, простѝ бра́те: два́десѧть дне́й а҆́ще не да́си мѝ хлѣ́ба ꙗ҆́сти, не ктомꙋ̀ взыщꙋ̀ ѿ тебѐ: доне́лѣже бо терплю̀ дꙋше́ю, си́це и҆ тѣ́ломъ. Толи́кѡ бѣ̀ въ видѣ́нїи и҆́стиннагѡ бла́га ᲂу҆пражнѧ́ѧсѧ. Глаго́ла же, ꙗ҆́кѡ ѿне́лѣже прїидо́хъ въ ски́тъ, не попꙋсти́хъ по́мыслꙋ моемꙋ̀ и҆зы́ти внѣ̀ ке́ллїи: и҆ нижѐ и҆́нъ по́мыслъ въ мы́сль мою̀ воспрїѧ́хъ, кромѣ̀ стра́ха бж҃їѧ и҆ сꙋди́лищъ бꙋ́дꙋщагѡ вѣ́ка, помышлѧ́ѧ грѣ́шникѡмъ преще́нїе сꙋда̀, и҆ ѻ҆́гнь вѣ́чный, и҆ кромѣ́шнꙋю тьмꙋ̀. И҆ ка́кѡ грѣ́шныхъ дꙋ́шы ѡ҆бита́ютъ, и҆ пра́ведныхъ: и҆ ꙗ҆̀же пра́вєднымъ ᲂу҆готѡ́ваннаѧ блага̑ѧ, и҆ коего́ждо прїе́млюща свою̀ мздꙋ̀ по своемꙋ̀ трꙋдꙋ̀: ѻ҆́ваго ᲂу҆́бѡ за мнѡ́гїѧ по́двиги трꙋдѡ́въ: ѻ҆́ваго же, за ми́лостыню, и҆ любо́вь нелицемѣ́рнꙋ: ѻ҆́ваго же, за нестѧжа́нїе, и҆ ѿрече́нїе всегѡ̀ мі́ра: и҆на́го, за смиреномꙋ́дрїе, и҆ соверше́нное безмо́лвїе: и҆на́го, за и҆́стинное повинове́нїе: дрꙋга́го, за страннолю́бїе. Сїѧ̑ всѧ̑ размышлѧ́ѧ, не попꙋсти́хъ и҆но́мꙋ по́мыслꙋ дѣ́йствовати во мнѣ̀, нижѐ могꙋ̀ ктомꙋ̀ съ человѣ́ки бы́ти, и҆лѝ съ тѣ́ми ᲂу҆пражднѧ́ти ᲂу҆́мъ мо́й, да не ѿ бж҃е́ственнѣйшихъ помышле́нїй ѿлꙋчꙋ́сѧ. Приложѝ къ си̑мъ и҆ по́вѣсть ѡ҆ є҆ди́номъ нѣ́коемъ и҆́ночествꙋющемъ, и҆ глаго́ла: ꙗ҆́кѡ къ безстра́стїю бѣ̀ дости́гъ, и҆ ѿ рꙋкѝ а҆́гг҃ла хлѣ́бъ <anchor type="page" number="1051"/> прїима́ше въ пи́щꙋ, и҆ нерадѣ́нїемъ че́сти сеѧ̀ ѿщети́сѧ. Є҆гда́ бо дꙋша̀ крѣ́пость и҆ тве́рдость ᲂу҆ма̀ посла́битъ, тогда̀ ѡ҆б̾е́млетъ дꙋ́шꙋ но́щь. И҆дѣ́же бо бг҃ъ не возсїѧва́етъ, всѧ̑ ꙗ҆́кѡ во мра́цѣ расторга́ютсѧ, и҆ не мо́жетъ къ бг҃ꙋ є҆ди́номꙋ взира́ти, и҆ трепета́ти слове́съ є҆гѡ̀: бг҃ъ бо приближа́ѧйсѧ а҆́зъ є҆́смь, глаго́летъ гдⷭ҇а, а҆ не бг҃ъ и҆здале́ча. И҆лѝ ᲂу҆таи́тсѧ человѣ́къ въ сокрове́нныхъ, и҆ а҆́зъ не ᲂу҆зрю̀ ли є҆го̀; Є҆да̀ не́бо и҆ зе́млю не а҆́зъ наполнѧ́ю, речѐ гдⷭ҇ь<footnote lang="cu">І҆ерем. гл. к҃г, ст. к҃г и҆ к҃д.</footnote>; И҆ ѡ҆ и҆нѣ́хъ мно́зѣхъ воспомѧнꙋ̀ подѡ́бнаѧ пострада́вшихъ. Къ си̑мъ же и҆ соломѡ́ново приведѐ паде́нїе, и҆́же толи́кꙋю, речѐ, прїѧ̀ премꙋ́дрость, и҆ ѡ҆ всѣ́хъ сла́вимь бѧ́ше: бѣ́ бо ꙗ҆́кѡ денни́ца ᲂу҆́трѡ восходѧ́щаѧ, свѣ́тлостїю премꙋ́дрости всѣ́хъ просвѣща́ѧй, но ма́лыѧ ра́ди сла́сти сла́вꙋ погꙋбѝ. Стра́шно ᲂу҆̀бо є҆́сть нерадѣ́ти. Непреста́ннѡ подоба́етъ моли́тисѧ, да не и҆́нъ по́мыслъ наше́дъ ѿлꙋчи́тъ ны̀ ѿ бг҃а, и҆ что́либо ᲂу҆мꙋ̀ на́шемꙋ представлѧ́емое. Чи́сто бо се́рдце, всѐ бы́въ дх҃а ст҃а́гѡ вмѣсти́лище, всего̀ самаго̀ чи́стѣ зри́тъ бг҃а. Сїѧ̑ ᲂу҆́бѡ слы́ша а҆́зъ, речѐ, и҆ дѣ́лы самѣ́ми ᲂу҆разꙋмѣ́хъ, ꙗ҆́кѡ недѣ́йствєнны въ не́мъ ѿню́дъ сꙋ́ть плотскі̑ѧ стра̑сти: вожделѣ́тель же лꙋ́чшихъ всѧ́чески бѣ̀, ꙗ҆́кѡ всегда̀ зрѣ́тисѧ є҆мꙋ̀ бж҃е́ственнымъ дх҃омъ ѡ҆бразꙋ́емꙋ, и҆ воздыха́ющꙋ воздыха́ньми неизглаго́ланными, и҆ въ себѣ̀ ѡ҆браща́ющꙋсѧ, и҆ себѐ самаго̀ разсꙋжда́ющꙋ, и҆ боѧ́щꙋсѧ, да не ка́кѡ что̀ привше́дшее чистотꙋ̀ ᲂу҆ма̀ возмꙋти́тъ, и҆ скве́рна нѣ́каѧ та́йнѡ прибꙋ́детъ є҆мꙋ̀. Зрѧ̀ ᲂу҆́бѡ а҆́зъ сїѧ̑, жи́тельствꙋѧй съ ни́мъ бра́тъ, речѐ, и҆ ꙗ҆́кѡ къ подража́нїю подо́бныхъ добродѣ́телей возбꙋжда́емый, неѿстꙋ́пнѡ настоѧ́хъ, и҆ ча̑стыѧ къ немꙋ̀ вопрошє́нїѧ творѧ́хъ. Ка́кѡ могꙋ̀, глаго́лѧ, стѧжа́ти чи́стый ᲂу҆́мъ, ꙗ҆́коже и҆ ты̀; Ѻ҆́нъ же речѐ: и҆дѝ, трꙋди́сѧ: трꙋда́ бо потре́ба, и҆ болѣ́зни се́рдца. Не бо̀ спѧ́щымъ на́мъ и҆ ѡ҆слабѣва́ющымъ, достѡ́йнаѧ тща́нїѧ и҆ трꙋда̀ прибыва́ютъ: є҆гда̀ нижѐ ꙗ҆̀же на землѝ блага̑ѧ, без̾ трꙋда̀ ѡ҆брѣстѝ кто̀ мо́жетъ. Подоба́етъ ᲂу҆̀бо хотѧ́щемꙋ прїитѝ въ дх҃о́вное преспѣ́ѧнїе, пре́жде всегѡ̀ ѿрещи́сѧ свои́хъ хотѣ́нїй, и҆ и҆мѣ́ти всегда̀ пла́чь, и҆ нестѧжа́нїе: не внима́ти прегрѣше́нїѧмъ <anchor type="page" number="1052"/> и҆ны́хъ, но свои̑мъ то́чїю, и҆ ѡ҆ си́хъ пла́кати де́нь и҆ но́щь, и҆ не и҆мѣ́ти дрꙋ́жбы съ человѣ́комъ. Дꙋша́ бо скорбѧ́щаѧ ѡ҆ свое́мъ бѣ́дствїи, и҆ па́мѧтїю прегрѣше́нїй ᲂу҆ѧзвлѧ́емаѧ, мертва̀ быва́етъ мі́рꙋ, и҆ мі́ръ є҆́й ме́ртвъ быва́етъ: си́рѣчь недѣ́йственни быва́ютъ плотскі̑ѧ стра̑сти, и҆ человѣ́къ страстє́мъ. И҆́бо ѿре́кшїйсѧ мі́ра и҆ сочета́выйсѧ хрⷭ҇тꙋ̀, и҆ въ безмо́лвїи пребыва́ющїй, лю́битъ бг҃а, и҆ храни́тъ ѡ҆́бразъ, и҆ подо́бїе богати́тъ. Свы́ше бо прїе́млетъ ѿ негѡ̀ ѻ҆би́лїе дх҃а: и҆ быва́етъ до́мъ бж҃їй, дѣла̀ пра́вєдна представлѧ́ѧй бг҃ꙋ. И҆ дꙋша̀ ѡ҆чище́нна житїе́мъ, и҆ свобо́дна ѿ ѡ҆скверне́нїй пло́ти, не и҆мꙋ́ща скве́рны и҆лѝ поро́ка, ᲂу҆краси́тсѧ вѣнце́мъ пра́вды, сїѧ́ѧ благовидѣ́нїемъ добродѣ́тели. Въ не́мже бо въ нача́лѣ ѿверже́нїѧ не быва́етъ пла́чь въ се́рдцѣ, нижѐ сле́зы дх҃ѡ́вны, нижѐ па́мѧть вѣ́чнагѡ мꙋче́нїѧ, нижѐ безмо́лвїе и҆́стинное, нижѐ непреста́ннаѧ моли́тва, нижѐ ѱалмопѣ́нїе и҆ поꙋче́нїе бж҃е́ственныхъ писа́нїй, и҆ нижѐ во ѻ҆бы́чаи бы́сть, да непреста́ннымъ терпѣ́нїемъ понꙋ́дитсѧ, и҆ не хотѧ́щꙋ є҆мꙋ̀, ѿ ᲂу҆ма̀ сїѧ̑ дѣ́ѧти, и҆ не пребыва́етъ стра́хъ бж҃їй въ мы́сли є҆гѡ̀: є҆щѐ въ любвѝ мі́ра таковы́й поко́итсѧ, и҆ не мо́жетъ стѧжа́ти чи́стагѡ ᲂу҆ма̀ въ моли́твѣ. Благоче́стїе бо, и҆ стра́хъ бж҃їй, ѡ҆чища́етъ дꙋ́шꙋ ѿ страсте́й, и҆ ᲂу҆́мъ свобо́денъ ᲂу҆строѧ́етъ бы́ти, и҆ къ є҆сте́ственномꙋ видѣ́нїю веде́тъ, и҆ бг҃осло́вїѧ каса́тисѧ твори́тъ, є҆́же во ѡ҆́бразѣ блаже́нства воспрїе́млетъ, и҆ проходѧ́щымъ є҆̀ ѿсю́дꙋ ѡ҆брꙋче́нїѧ подае́тъ, и҆ неподви́жнꙋ сїю̀ храни́тъ. Все́ю ᲂу҆̀бо си́лою да прилежи́мъ дѣ́йственномꙋ дѣ́ланїю, и҆́мже ко благоче́стїю возво́димсѧ є҆́же є҆́сть въ мы́сли чистота̀, є҆ѧ́же пло́дъ є҆сте́ственное и҆ бг҃осло́вное видѣ́нїе: дѣѧ́нїе бо, восхожде́нїе видѣ́нїѧ, ꙗ҆́коже прозри́тельный и҆ бг҃осло́внѣйшїй глаго́летъ григо́рїа ᲂу҆́мъ. А҆́ще ᲂу҆̀бо дѣѧ́нїи вознеради́въ, всѧ́кагѡ чꙋ́жди бꙋ́демъ любомꙋ́дрїѧ. А҆́ще бо кто̀ и҆ кра́йнѣйшꙋю пости́же добродѣ́тель, ѻ҆ба́че тре́бꙋетъ по́стническагѡ трꙋда̀ ѡ҆бꙋздава́ющагѡ безчи̑нныѧ тѣлесѐ стремлє́нїѧ, и҆ наблюде́нїе по́мыслѡвъ и҆мѣ́ти. Та́кѡ бо є҆два̀ возмо́жемъ вселе́нїе полꙋчи́ти хрⷭ҇то́во. Є҆ли́кѡ бо въ на́съ и҆збы́точествꙋетъ пра́вда, толи́кѡ дх҃о́вное мꙋ́жество прибыва́етъ. <anchor type="page" number="1053"/> И҆ въ соверше́нство прише́дъ ᲂу҆́мъ ве́сь къ бг҃ꙋ прилѣплѧ́етсѧ, и҆ бж҃е́ственнымъ свѣ́томъ ѡ҆сїѧва́етсѧ, и҆ неизречє́ннаѧ ѿкрыва́ютсѧ та̑инства. И҆ тогда̀ наꙋча́етсѧ и҆́стиннѡ, гдѣ̀ є҆́сть мꙋ́дрость, гдѣ̀ є҆́сть си́ла, гдѣ̀ ра́зꙋмъ, є҆́же разꙋмѣ́ти всѧ̑, гдѣ̀ долголѣ́тїе и҆ живо́тъ, гдѣ̀ свѣ́тъ ѻ҆че́съ, и҆ ми́ръ: доко́лѣ бо во бра́ни страсте́й ѡ҆браща́етсѧ, є҆щѐ не мо́жетъ къ наслажде́нїю си́ми ᲂу҆до́бно и҆мѣ́ти вре́мѧ. Добродѣ́тєли бо и҆ ѕлѡ́бы слѣ́пъ содѣ́ловаютъ ᲂу҆́мъ. Ті́и бо, да не ви́дитъ добродѣ́телей: сі́и же, да не ви́дитъ ѕло́бы. Є҆гда́ же бра́ни прекраще́нїе воспрїи́метъ, и҆ дх҃о́вныхъ сподо́битсѧ дарова́нїй, тогда̀ ве́сь свѣтови́дѣнъ быва́етъ, ча́стѣ споспѣшествꙋ́емь благода́тїю, и҆ непоколеби́мъ въ видѣ́нїи дх҃о́вныхъ пребыва́етъ: сицевы́й не пригвожде́нъ є҆́сть къ здѣ̑шнимъ, но пре́йде ѿ сме́рти въ живо́тъ. Подоба́етъ ᲂу҆̀бо достоподража́тельнагѡ житїѧ̀ жела́ющемꙋ, и҆ приходѧ́щемꙋ къ бг҃ꙋ, непоро́чное и҆мѣ́ти се́рдце, и҆ ᲂу҆ста̀ чи̑сты: ꙗ҆́кѡ да чи́сто сло́во ѿ ᲂу҆сте́нъ происходѧ́щее, досто́йнѡ возмо́жетъ воспѣ́ти бг҃а. Прилѣпи́вшаѧсѧ бо дꙋша̀ къ бг҃ꙋ, непреста́ннѡ къ немꙋ̀ разглаго́льствꙋетъ. Потщи́мсѧ ᲂу҆̀бо бра́тїѧ ѻ҆́ный ве́рхъ дости́гнꙋти добродѣ́телей, и҆ не пребꙋ́димъ на землѝ пригвозди́вшесѧ страстє́мъ. Подвиза́ющїйсѧ бо, и҆ дости́гнꙋвый прибли́житисѧ къ бг҃ꙋ, и҆ въ прича́стїи ст҃а́гѡ свѣ́та бы́ти, и҆ любо́вїю тогѡ̀ ᲂу҆ѧзви́тисѧ, наслажда́етсѧ дх҃о́внымъ нѣ́кїимъ и҆ непостижи́мымъ весе́лїемъ гдⷭ҇а, ꙗ҆́коже глаго́летъ бж҃е́ственный ѱало́мникъ: Наслади́сѧ гдⷭ҇ви, и҆ да́стъ тѝ проше́нїе се́рдца твоегѡ̀: и҆ и҆зведе́тъ ꙗ҆́кѡ свѣ́тъ пра́вдꙋ твою̀, и҆ сꙋдьбꙋ̀ твою̀ ꙗ҆́кѡ полꙋ́дне<footnote lang="cu">Ѱал. л҃ѕ, ст. д҃ и҆ ѕ҃.</footnote>. Ка́ѧ бо любо́вь дꙋшѝ сто́ль ѕѣ́льна, и҆ нестерпи́ма, ꙗ҆́коже ꙗ҆́же ѿ бг҃а ражда́етсѧ въ дꙋшѝ, ѿ всѧ́кагѡ поро́ка ѡ҆чище́ннѣй; и҆ ѿ и҆́стиннагѡ ᲂу҆се́рдїѧ глаго́лющей: ᲂу҆ѧ́звлена є҆́сть любо́вїю а҆́зъ<footnote lang="cu">Пѣ́сн. пѣ́сн. гл. в҃, ст. є҃.</footnote>. Неизглагѡ́ланна ѿню́дъ, и҆ неисповѣди̑ма бж҃е́ственныѧ добро́ты ѡ҆блиста̑нїѧ, не и҆з̾ѧвлѧ́етъ сло́во, не прїе́млетъ слꙋ́хъ: а҆́ще и҆ денни́цы ѡ҆зарє́нїѧ рече́ши, а҆́ще и҆ лꙋны̀ свѣ́тлость, а҆́ще и҆ со́лнца свѣ́тъ, всѧ̑ недостѡ́йна сꙋ́ть къ подо́бїю сла́вы ѻ҆́ныѧ, и҆ мно́жае къ сравне́нїю <anchor type="page" number="1054"/> и҆́стиннагѡ свѣ́та ѡ҆скꙋдѣва́ющаѧ, не́жели є҆ли́кѡ глꙋбо́каѧ но́щь, и҆лѝ стра́шнаѧ тьма̀ чистѣ́йшагѡ полꙋ́дне. Си́це бо и҆ васі́лїй, во ᲂу҆чи́телехъ бж҃е́ственный, и҆скꙋ́сомъ прїе́мъ, и҆ наꙋчи́всѧ предадѐ на́мъ. Сїѧ̑ ᲂу҆́бѡ и҆ мнѡ́жайшаѧ си́хъ сожи́тельствꙋѧй є҆мꙋ̀ бра́тъ повѣ́да. Но и҆ семꙋ̀ та́кожде кто̀ въ не́мъ не подиви́тсѧ, и҆мѣ́ѧ вели́кое є҆гѡ̀ смиренномꙋ́дрїѧ зна́менїе; И҆зда́вна бо пресвѵ́терства сподо́бивсѧ, и҆ небе́сныхъ житїе́мъ и҆ ра́зꙋмомъ коснꙋ́всѧ, си́це бж҃е́ственныхъ свѧщеннодѣ́йствїй ᲂу҆бѣга́ше вре́мене, ꙗ҆́кѡ во мно́жайшихъ є҆гѡ̀ по́двигѡвъ лѣ́тѣхъ не и҆зволѧ́ти къ свѧще́ннѣй понѐ прибли́житисѧ трапе́зѣ, и҆ бж҃е́ственныхъ причаще́нїю та̑инъ сподо́битисѧ. Съ толи́кимъ ѻ҆па́сствомъ жи́тельствꙋѧ, є҆гда̀ къ человѣ́кѡмъ собесѣ́дованїе творѧ́ше, не причаща́шесѧ: а҆́ще и҆ ничесомꙋ̀ земно́мꙋ глаго́лемꙋ ѿ негѡ̀, но на по́льзꙋ тре́бꙋющихъ бесѣ́доваше. Хотѧ́й же бж҃е́ственныхъ причасти́тисѧ та̑инъ, моли́твами, и҆ ѱалмопѣ́нїи, и҆ и҆сповѣ́данїи бг҃а ᲂу҆милостивлѧ́ше. Оу҆жаса́шесѧ бо і҆ере́ова гла́са, та́кѡ при се́мъ возглаша́юща и҆ глаго́люща: Ст҃а̑ѧ ст҃ы̑мъ. Глаго́лаше бо, всю̀ це́рковь и҆сполнѧ́тисѧ ст҃ы́хъ а҆́гг҃лъ, и҆ самого́ же царѧ̀ си́лъ та́инственнѣ свѧщеннодѣ́йствꙋема, и҆ претворѧ́ема въ тѣ́ло и҆ кро́вь въ сердца́хъ на́шихъ. Тѣ́мже и҆ глаго́лаше: подоба́етъ на́мъ непоро́чнѡ и҆ чи́стѡ: и҆ ꙗ҆́кѡ внѣ̀ пло́ти сꙋ́щымъ, кромѣ̀ всѧ́кагѡ сомнѣ́нїѧ и҆ смꙋще́нїѧ, со дерзнове́нїемъ пристꙋпа́ти ко ст҃о́мꙋ причаще́нїю пречи́стыхъ хрⷭ҇то́выхъ та̑инъ, ꙗ҆́кѡ да ѿ тѣ́хъ просвѣще́нїѧ бꙋ́демъ прича̑стницы. Мно́зи бо ѿ ст҃ы́хъ ѻ҆те́цъ ви́дѧхꙋ а҆́гг҃лы хранѧ́щыѧ и҆̀хъ: тѣ́мже и҆ молча́нїемъ блюдо́ша себѐ, ни къ комꙋ́же разглаго́льствꙋще. Глаго́лаше же и҆ сїѐ: ꙗ҆́кѡ а҆́ще потре́бно бѧ́ше, самомꙋ̀ продаѧ́ти своѐ рꙋкодѣ́лїе, да не ѿ глаго́ланїѧ и҆ ѿвѣща́нїѧ, ло́жь ка́ѧ, и҆лѝ клѧ́тва, и҆лѝ многосло́вїе, и҆лѝ и҆́нъ ви́дъ грѣха̀ послѣ́дꙋетъ, ю҆ро́дъ бы́ти притворѧ́ѧсѧ стоѧ́ше, и҆ всѧ́къ хотѧ́й кꙋпи́ти, взима́ше ѿ негѡ̀ и҆ подаѧ́ше є҆мꙋ̀, є҆́же хотѧ́ше. Дѣ́лаше же ѻ҆́нъ нѣ́кое тка́нїе, прїима́ше же дае́мое благода́рнѣ, ничто́же ѿню́дъ глаго́лѧ се́й вои́стиннꙋ любомꙋ́дрый мꙋ́жъ.</p>
<footer/>
</document>
