<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="955"/>
<p>Ѿ ꙗ҆̀же сꙋ́ть ка́ллїста катафѷгїѡ́та.</p>
<p>а҃. Всѧ́ко живо́тно, ѿ рожде́ннагѡ, лꙋ́чшимъ є҆сте́ственнымъ свои́мъ дѣ́йствомъ, и҆ поко́ѧ причаща́етсѧ, и҆ сла́дости ра́вныѧ, и҆ ѡ҆ се́мъ ра́дꙋетсѧ, и҆ пристра́ствꙋетъ си́хъ ра́ди. Тѣ́мже и҆ человѣ́къ, а҆́ки ᲂу҆́мъ и҆мы́й, и҆ то є҆́же помышлѧ́ти, є҆сте́ственнѣ живо́тъ: па́че ᲂу҆слажда́етсѧ, и҆ поко́ѧ въ прича́стїи быва́етъ и҆́стиннѣмъ, внегда̀ лꙋ̑чшаѧ помышлѧ́етъ, и҆ ꙗ҆̀же и҆лѝ блага̑ѧ хо́щетъ кто̀ глаго́лати, и҆лѝ дѡ́браѧ ѡ҆ себѣ̀. Є҆́же быва́етъ вои́стиннꙋ, бг҃а и҆мѣ́ѧ во ᲂу҆мѣ̀, и҆ добродѣ́тєли є҆гѡ̀ помышлѧ́ѧ кра́ю сꙋ́щꙋ и҆ па́че ᲂу҆ма̀ мы́сленномꙋ, и҆ кра́йнѣ лю́бѧщꙋю и҆ па́че ᲂу҆ма̀ человѣ́ка: кра́йнїѧ и҆ по́чести и҆ па́че ᲂу҆ма̀ блага̑ѧ и҆ дѡ́браѧ свои̑мъ сѝ ᲂу҆готовлѧ́етъ, и҆ сїѧ̑ вѣ́чнѣ наипа́че.</p>
<p>в҃. А҆́ще всѧ́ко рожде́нїе прїꙋподоблѧ́тисѧ твори́тъ ражда́ющемꙋ рожде́нное, ꙗ҆́коже речѐ гдⷭ҇ь: ꙗ҆́кѡ рожде́нное ѿ пло́ти пло́ть є҆́сть: и҆ рожде́нное ѿ дх҃а, дх҃ъ є҆́сть<footnote lang="cu">І҆ѡа́н. гл. г҃, ст. ѕ҃.</footnote>. А҆́ще ᲂу҆́бѡ дх҃ъ є҆́сть рожде́нный ѿ дх҃а: ꙗ҆́вѣ, ꙗ҆́кѡ и҆ бг҃ъ бꙋ́детъ по ро́ждшемꙋ дх҃ꙋ. Поне́же и҆ бг҃ъ и҆́стиненъ є҆́сть дх҃ъ, ѿ негѡ́же по благода́ти роди́сѧ прича́стникъ дх҃а. А҆́ще таковы́й бг҃ъ є҆́сть и҆ зри́теленъ преѧвле́ннѡ мо́глъ бы бы́ти, влѣ́потꙋ. И҆́бо ѿ є҆́же зрѣ́ти бг҃ъ рече́сѧ бг҃ъ. Тѣ́мже ᲂу҆̀бо не зрѧ́й, и҆лѝ дꙋхо́внагѡ рожде́нїѧ и҆ прича́стїѧ не ᲂу҆̀ полꙋчѝ: и҆лѝ полꙋчи́въ є҆̀, смѣжава́етъ ѿ невѣ́жества зри́тельнꙋю свою̀ си́лꙋ, и҆ мы́сленныхъ ѻ҆́крестъ мы́сленнагѡ пра́вды со́лнца бж҃е́ственныхъ лꙋче́й ѿвраща́етсѧ ненака́заннѣ, и҆ зри́тельныѧ си́лы прича́стникъ бы́въ, дѣ́йствїѧ сеѧ̀ лиша́етсѧ ѻ҆каѧ́ннѣ, а҆́ще и҆ къ ст҃ы́ни горѣ̀ простира́етсѧ.</p>
<anchor type="page" number="956"/>
<p>г҃. Всѧ̑ сꙋ̑щаѧ ѿ сотво́ршагѡ ѧ҆̀ по сло́вꙋ свое́ си прїѧ́ша движе́нїе, и҆ є҆сте́ственное. сво́йство: тѣ́мже послѣ́дованнѡ и҆ ᲂу҆́мъ. Но движе́нїе ᲂу҆ма̀ и҆́мать при́сное. При́сное же, безконе́чно є҆́сть и҆ безпредѣ́льно. Проти́вꙋ своемꙋ̀ ᲂу҆̀бо досто́инствꙋ и҆ є҆стествꙋ̀ вои́стиннꙋ є҆мꙋ̀ бꙋ́детъ, дви́жимꙋ коне́чнѡ и҆лѝ предѣ́льнѡ. Сїе́ же постра́ждетъ, а҆́ще въ коне́чныхъ двиза́лсѧ бы и҆ предѣ́льныхъ. Не бо̀ возмо́жно є҆́сть бы́ти ᲂу҆́бѡ ве́щи се́й коне́чнѣй и҆лѝ предѣ́льнѣй, движе́нїю же ᲂу҆ма̀ є҆́же къ не́й, и҆лѝ ѻ҆́крестъ є҆ѧ̀ происходи́ти въ безконе́чное. Тре́бꙋетъ же ᲂу҆̀бо приснодви́жное ᲂу҆ма̀ вои́стиннꙋ безконе́чнаѧ и҆ безпредѣ́льна чесогѡ̀, къ немꙋ́же по сло́вꙋ и҆ своѐ є҆гѡ̀ є҆стество̀ бы́ло бы двиза́ющосѧ. Но ᲂу҆̀бо безконе́чно и҆ вои́стиннꙋ безпредѣ́льно ничто́же є҆́сть кромѣ̀ бг҃а, є҆стество́мъ и҆ вои́стиннꙋ сꙋ́щагѡ є҆ди́на. Къ вои́стиннꙋ ᲂу҆̀бо безконе́чнꙋ є҆ди́номꙋ, си́рѣчь къ бг҃ꙋ горѣ̀ простре́тисѧ, и҆ взира́ти и҆ двиза́тисѧ ᲂу҆мꙋ̀ подоба́етъ: сїе́ бо вои́стиннꙋ є҆́сть є҆мꙋ̀ є҆стество̀.</p>
<p>д҃. Безконє́чна сꙋ́ть и҆ безпредѣ̑льна и҆ ꙗ҆̀же ѡ҆ бз҃ѣ зри̑маѧ, но ѻ҆ба́че нижѐ въ си́хъ соверше́ннѣ ра́доватисѧ мо́жетъ ᲂу҆́мъ, и҆ща̀ тогѡ̀, ѿ негѡ́же бы́сть. И҆́бо, поне́же ѡ҆ подо́бнѣмъ себѣ̀ ко́еждо є҆сте́ственнѣ ра́дꙋетсѧ, є҆ди́нъ сы́й ᲂу҆́мъ є҆стество́мъ, а҆́ще и҆ мнѡ́га сꙋ́ть помышлє́нїѧ, горѣ̀ простира́ѧсѧ, и҆ а҆́ки двиза́ѧсѧ къ бг҃ꙋ, є҆ди́номꙋ є҆стество́мъ, и҆ мнѡ́га дѣ́йствїемъ, невозмо́жно є҆́сть ра́доватисѧ всесоверше́ннѣ, пре́жде да́же въ є҆сте́ственнѣ безпредѣ́льномъ є҆ди́нымъ дх҃омъ не бꙋ́детъ, ѿ мно́гихъ а҆́ки преше́дъ, въ є҆ди́нѣмъ ᲂу҆̀бо ᲂу҆́мъ двиза́ѧсѧ бз҃ѣ, є҆сте́ственнѣ ра́доватисѧ мо́жетъ всесоверше́ннѣ, но ѻ҆ба́че ѿ сꙋ́щихъ ко́еждо, наипа́че ѡ҆ сво́йствѣ ра́дꙋетсѧ є҆сте́ственнѣмъ. Є҆сте́ственно ᲂу҆̀бо сво́йство є҆́сть ᲂу҆мꙋ̀, и҆ наипа́че, є҆́же въ само́мъ бз҃ѣ, про́стѣ и҆ безпредѣ́льнѣ є҆ди́нѣмъ, и҆ двиза́тисѧ и҆ горѣ̀ простира́тисѧ и҆ быва́ти и҆ ра́доватисѧ всесоверше́ннѡ.</p>
<p>є҃. Всѧ́ко какова́либо зда́нна движе́нїе, є҆ще́ же и҆ са́магѡ ᲂу҆ма̀ къ ста́тїю и҆ почи́тїю вои́стиннꙋ тщи́тсѧ и҆ взира́етъ, и҆ є҆́же ста́ти и҆ почи́ти ѿ негѡ̀, и҆ коне́цъ є҆́сть, и҆ по ра́вности <anchor type="page" number="957"/> поко́й зда́нномꙋ. Но ѻ҆ба́че ᲂу҆́мъ є҆ди́нъ сы́й ѿ зда́нныхъ, въ зда́нныхъ двиза́ѧсѧ, стоѧ́нїѧ и҆ почи́тїѧ причасти́тисѧ не мо́жетъ. (Зда́ннѣй бо ве́щи прили́чнѣ прїе́мшей коне́цъ и҆мѣ́ти, а҆́ки наче́ншейсѧ, приснодви́жное ᲂу҆ма̀ пра́веднѣ ѡ҆ста́лосѧ бы, и҆ послѣ́дованнѣ взыска́ло бы, гдѣ̀ двиза́тисѧ и҆́мать: и҆ ника́коже ѿню́дъ и҆мѣ́ти бꙋ́детъ, є҆́же престава́ти, и҆лѝ сво́й коне́цъ полꙋчи́ти, и҆лѝ приснодви́жное не бꙋ́детъ и҆мѣ́ти съ собо́ю по подлежа́щымъ, а҆́ще соѡб̾ѧ́тъ бꙋ́детъ ѡ҆предѣле́нными и҆ коне́цъ и҆мꙋ́щими, є҆́же дале́че є҆́сть є҆сте́ственнагѡ сво́йства ᲂу҆ма̀, преѧвле́ннѣ приснодви́жна сꙋ́ща.) Нѣ́сть ᲂу҆̀бо влѣ́потꙋ ѡ҆брѣстѝ є҆́же престава́ти, и҆лѝ ста́ти ᲂу҆мꙋ̀, въ зда́нныхъ си́рѣчь ѡ҆брѣта́ющꙋсѧ. Гдѣ̀ ᲂу҆̀бо возмо́глъ бы ᲂу҆́мъ ᲂу҆потреби́ти свое́ си сво́йство, є҆́же движе́нїемъ стоѧ́ти, си́рѣчь и҆ та́кѡ безмо́лвствовати, и҆ ми́ръ и҆мѣ́ти, и҆ поко́ѧ прїѧ́ти чꙋ́вство ᲂу҆твержде́ннѣ, а҆́ще бы въ незда́нное и҆ неѡпи́санное не дости́глъ: сїе́ же є҆́сть бг҃ъ, вои́стиннꙋ и҆ премі́рнѣ є҆ди́но сы́й. Въ сїѐ ᲂу҆̀бо є҆ди́ное и҆ неѡпи́санное дости́гнꙋти движе́нїемъ ᲂу҆мꙋ̀ подоба́етъ, да є҆сте́ственнꙋю свою̀ тишинꙋ̀ ѡ҆брѣ́тъ, въ поко́й ста́нетъ ᲂу҆́мнѣ влѣ́потꙋ. Та́мѡ бо є҆́сть стоѧ́нїе дх҃омъ и҆ странноѡбра́зенъ поко́й, и҆ всѣ́хъ коне́цъ безконе́чный, и҆ движе́нїе во є҆ди́но дости́гшꙋ ѻ҆́но не ѡ҆скꙋдѣва́етъ ника́коже, всѧ́комꙋ ᲂу҆мꙋ̀ безпредѣ́льное и҆ безконе́чное дости́гшꙋ, и҆ неѡпи́санное, безви́дное, и҆ невоѡбраже́нное, и҆ соверше́ннѣ про́стое: таково́ бо є҆́сть рече́нное є҆ди́но, си́рѣчь бг҃ъ.</p>
<p>ѕ҃. А҆́ще твори́тъ бг҃ъ, по даві́дꙋ, а҆́гг҃лы своѧ̑ дх҃и, но и҆ и҆̀же ѿ человѣ̑къ ражда́етъ дх҃ъ, дх҃а твори́тъ и҆̀хъ<footnote lang="cu">І҆ѡа́н. гл. г҃, ст. ѕ҃.</footnote>. ꙗ҆́коже речѐ гдⷭ҇ь: А҆́гг҃лъ ᲂу҆̀бо и҆́нъ є҆́сть человѣ́къ рожде́нный ѿ дх҃а ꙗ҆́вственнымъ прича́стїемъ є҆гѡ̀. Но ᲂу҆́бѡ а҆́гг҃лъ дѣ́ло є҆́сть, є҆́же вы́нꙋ зрѣ́ти лицѐ ѻ҆ц҃а̀ на́шегѡ, и҆́же на небесѣ́хъ<footnote lang="cu">Матѳ. гл. и҃і, ст. і҃.</footnote>, ꙗ҆́коже и҆ сїѐ речѐ гдⷭ҇ь. Тѣ́мже и҆ свѣ́тломꙋ дх҃а ст҃а прича́стникꙋ подоба́етъ зрѣ́ти, горѣ̀ простира́ющꙋсѧ, ꙗ҆́коже лѣ́потствꙋетъ, лицѐ бж҃їе. Тѣ́мже ᲂу҆чи́тъ ꙗ҆́вѣ и҆ даві́дъ: взыщи́те, глаго́лѧ, гдⷭ҇а, и҆ ᲂу҆тверди́тесѧ: взыщи́те <anchor type="page" number="958"/> лица̀ є҆гѡ̀ вы́нꙋ<footnote lang="cu">Ѱал. р҃д, ст. д҃.</footnote>. Не блюде́тъ ᲂу҆̀бо лѣ́потное и҆ подоба́ющее бы́вый прича́стникъ ст҃а́гѡ и҆ животворѧ́щагѡ и҆ просвѣти́тельнагѡ и҆ рачи́телѧ дх҃а, и҆ во и҆скꙋ́съ неизрече́ннагѡ рожде́нїѧ прише́дый сꙋ́щагѡ ѿ дх҃а, и҆ къ досто́инствꙋ а҆́гг҃лъ востекі́й: та́же ꙗ҆́коже прилꙋчи́сѧ за и҆зли́шнее говѣ́инство смѣжава́ти творѧ́й къ бг҃ꙋ ᲂу҆́мное чꙋ́вство своѐ, и҆ не хотѣ́ти къ бг҃ꙋ горѣ̀ простира́тисѧ и҆ къ бж҃е́ствєннымъ: па́че же сп҃си́телю повелѣва́ющꙋ пребыва́ти въ не́мъ, занѐ и҆ то́й пребыва́етъ въ на́съ. И҆ даві́дꙋ глаго́лющꙋ: пристꙋпи́те къ немꙋ̀, и҆ просвѣти́тесѧ. И҆ вои́стиннꙋ а҆́ще хо́щемъ твори́ти подоба̑ющаѧ и҆ слѣ̑дꙋющаѧ, во свѣ́тѣ бг҃а ѻ҆ц҃а̀, глаго́лю же дх҃а ст҃а́гѡ: ᲂу҆́зримъ свѣ́тъ и҆́же ѡ҆ бз҃ѣ, си́рѣчь бж҃е́ственнꙋю и҆́стинꙋ, а҆́ще не нѣ́какѡ невѣ́жественнѣ прїи́мемъ къ бж҃е́ствєннымъ лꙋча́мъ не ѡ҆браща́тисѧ.</p>
<p>з҃. Тремѝ ѡ҆́бразы восхо́дитъ ᲂу҆́мъ къ видѣ́нїю бж҃їю: самодви́жнѣ, и҆нодви́жнѣ, и҆ междꙋ̀ си́ми. И҆ самодви́жный ᲂу҆́бѡ ѡ҆́бразъ, ѿ є҆стества̀ ᲂу҆ма̀ то́чїю соверша́етсѧ хотѣ́нїе своѐ мечта́нїемъ ᲂу҆потреблѧ́ющъ, є҆гѡ́же коне́цъ є҆́сть видѣ́нїе сꙋ́щихъ ѡ҆ бз҃ѣ: ꙗ҆̀же и҆ є҆́ллини нѣ́какѡ мечта́ша. Вторы́й є҆́сть преесте́ственъ, хотѣ́нїемъ, и҆ просвѣще́нїемъ то́чїю бж҃їимъ быва́ющъ: тѣ́мже и҆ под̾ бж҃е́ственнымъ содержа́нїемъ тогда̀ ᲂу҆́мъ ве́сь ѡ҆брѣта́етсѧ, и҆ въ бж҃є́ственна ѿкровє́нїѧ восхища́етсѧ, и҆ неизрече́нныхъ вкꙋша́етъ бж҃їихъ та̑инъ, и҆ бꙋ́дꙋщихъ сбытїѧ̑ зри́тъ. Ѡ҆́бразъ же, и҆́же междꙋ̀ си́ми, двѣма̀ по ча́сти совокꙋплѧ́етсѧ. Занѐ є҆ли́кѡ ᲂу҆́бѡ хотѣ́нїемъ и҆ мечта́нїемъ свои́мъ дѣ́лаетъ, самодви́жномꙋ согла́сенъ показꙋ́етсѧ: и҆нодви́жномꙋ же прїѡбща́етсѧ, поне́же ѿ бж҃е́ственнагѡ соединѧ́етсѧ къ себѣ̀ самомꙋ̀ просвѣще́нїѧ, неизрече́ннѡ ви́дитъ бг҃а вы́шше своегѡ̀ ᲂу҆́мнагѡ соедине́нїѧ. Всѣ́хъ бо ѡ҆ бз҃ѣ ви́димыхъ и҆ глаго́лемыхъ внѣ̀ быва́етъ тогда̀, нижѐ благонача́лїе и҆лѝ ѡ҆боже́нїе, нижѐ премꙋ́дрость и҆лѝ силотво́рнꙋ держа́вꙋ, и҆лѝ про́мыслъ, и҆лѝ и҆́но что̀ ѿ бж҃е́ственныхъ зрѧ̀, и҆спо́лненъ быва́ѧ наипа́че ᲂу҆́мна свѣ́та, є҆ще́ же и҆ ра́дости дѣ́йствꙋемыѧ ѿ бж҃е́ственна ѻ҆гнѧ̀ любо́вїю срастворе́нна.</p>
<anchor type="page" number="959"/>
<p>и҃. Оу҆́мъ, своѐ мечта́нїе ко є҆́же зрѣ́ти неви̑димаѧ ᲂу҆потреблѧ́ѧ, вѣ́рою наставлѧ́етсѧ, ѡ҆сїѧва́емь же ѿ бл҃года́ти, наде́ждею ᲂу҆твержда́етсѧ. Ѿ бж҃е́ственнагѡ же свѣ́та восхища́емь, сокро́вище любвѐ быва́етъ человѣ́ческїѧ, и҆ мно́гѡ же па́че бж҃їѧ. Та́кѡ тро́йственный ᲂу҆ма̀ чи́нъ, и҆ движе́нїе въ вѣ́рѣ и҆ наде́ждѣ и҆ любвѝ соверше́ннѣй, и҆ бг҃отво́ренъ, и҆ тве́рдъ же и҆ непрекло́ненъ быва́етъ: и҆ сегѡ̀ дости́гши простра́нства верхогра́дїѧ, ꙗ҆́коже бы кто̀ ре́клъ, въ стра́жбищи любвѐ себѐ ᲂу҆твердѝ. Ѿ є҆ѧ́же вины̀ є҆́сть, є҆́же глаго́летсѧ ѿ Па́ѵла: любы̀ всѧ̑ терпи́тъ, всѧ̑ претерпѣва́етъ за бла́гость вѣ́ры и҆ наде́жды. Любы̀, глаго́летъ, николи́же ѿпа́даетъ, за разжже́нное своѐ съ бг҃омъ соедине́нїе и҆ совокꙋпле́нїе неизрече́нное.</p>
<p>ѳ҃. Ни въ чесо́мъ зда́нномъ и҆зрѧ́днѣ є҆́сть є҆ди́ное: ꙗ҆́кѡ бо ра́знствꙋетъ ко́еждо когѡ́ждо, по нѣ́коемꙋ ѡ҆́бразꙋ сво́йства не возмо́жно не вѣ́дѣти. А҆ ꙗ҆́кѡ сꙋ́ть зда́нна ко́еждо когѡ́ждо не ра́знствꙋетъ, наче́ншосѧ же сꙋ́що, и҆ коне́цъ и҆мꙋ́що, и҆ под̾ є҆стество́мъ сꙋ́що, и҆ не сꙋ́що вои́стиннꙋ про́сто є҆ди́но. То́чїю бо є҆ди́но вои́стиннꙋ є҆́сть несозда́нное, ꙗ҆́кѡ про́сто, ꙗ҆́кѡ безнача́льно, ꙗ҆́кѡ конца̀ не и҆мꙋ́що и҆ безпредѣ́льно, и҆ сегѡ̀ ра́ди безконе́чно, є҆́же є҆́сть бг҃ъ. Къ немꙋ́же а҆́ще бы ᲂу҆́мъ зрѣ́лъ съ прича́стїемъ и҆ посо́бїемъ дх҃а животворѧ́щагѡ, вы́нꙋ прили́чествꙋющее своѐ раще́нїе прїе́млетъ, соеди́ненъ сы́й и҆ просте́ртъ, и҆ бг҃отво́рна держа́сѧ ᲂу҆строе́нїѧ. Є҆ще́ же и҆ ѕѣлѡ̀ разꙋмѣ̀ ꙗ҆́снѣ, ꙗ҆́кѡ кромѣ̀ є҆ди́нагѡ, и҆ є҆́же къ немꙋ̀ дꙋ́хомъ взира́нїѧ, ᲂу҆мꙋ̀ лꙋ́чшꙋ бы́ти невозмо́жно є҆́сть. Ѻ҆́во ᲂу҆́бѡ ꙗ҆́кѡ ᲂу҆́мъ расточи́сѧ, многоча́стномꙋ мі́рꙋ и҆ страсте́мъ повинꙋ́всѧ, и҆ тре́бꙋетъ прили́чнѣ премі́рны си́лы, и҆ послѣ́дованнѡ преесте́ственна є҆ди́нагѡ ко взира́нїю: да та́кѡ ѿ раздѣ́льныхъ восхище́нъ бы́въ, внѣ̀ бꙋ́детъ страсте́й и҆ раздѣле́нїѧ, и҆ та́кѡ полꙋчи́лъ бы бг҃ови́дное. Сегѡ̀ ра́ди и҆ гдⷭ҇ь моле́нїе твори́тъ ко ѻ҆ц҃ꙋ̀, да бꙋ́демъ є҆ди́но вѣ́рнїи во ѻ҆ц҃ѣ̀, и҆ въ не́мъ сн҃ѣ дх҃омъ, и҆ та́кѡ є҆ди́но, ꙗ҆́коже и҆ ті́и сꙋ́ть є҆ди́но (не ѕлосло́внѣ си́рѣчь, ꙗ҆́коже саве́ллїй речѐ є҆ди́ное) ꙗ҆́кѡ да бꙋ́демъ, ꙗ҆́коже подоба́етъ, соверше́ни сꙋ́ще <anchor type="page" number="960"/> и҆ благода́тїю соединѧ́ющагѡ дх҃а, и҆ видѣ́нїемъ є҆динови́днымъ во є҆ди́номъ бз҃ѣ. Сїѐ на́мъ ꙗ҆́вѣ є҆́сть и҆́стинное предспѣ́ѧнїе на лꙋ́чшее: и҆ се́й коне́цъ, и҆ и҆́стиненъ и҆ є҆ди́нъ поко́й. Сегѡ̀ ра́ди и҆ зави́стнаѧ и҆ человѣконенави́стнаѧ бѣсо́вскаѧ дрꙋжи́на, на мно́гихъ богѡ́въ, є҆́же ѽ дабы̀ не бы́ло! чествова́нїе расточи́вши, въ пре́лесть посѣ́ѧ є҆ди́нственное ᲂу҆ма̀, и҆ не ѡ҆ста́ви сїѐ и҆мѣ́ти, мечта́нїе є҆ди́нагѡ премі́рнагѡ. Ꙗ҆́кѡ да на мнѡ́ги бо́ги слꙋже́нїемъ, взира́нїемъ же и҆ раздѣле́нїемъ проти́вꙋ своемꙋ́ си є҆стествꙋ̀ повинꙋ́въ двиза́тисѧ ᲂу҆мꙋ̀, всѧ́ческихъ страсте́й жела́телѧ пока́жетъ и҆ лжѝ, вмѣ́стѡ и҆́стины и҆ добродѣ́тели. Тѣ́мже дх҃ъ ст҃ы́й завѣщава́етъ проро́комъ: Пристꙋпи́те глаго́лѧ, къ немꙋ̀, къ є҆ди́номꙋ си́рѣчь, и҆ просвѣти́тесѧ. И҆ є҆щѐ и҆́ндѣ: а҆́зъ бг҃ъ пе́рвый, и҆ а҆́зъ по си́хъ, и҆ кромѣ̀ менѐ нѣ́сть и҆но́гѡ бг҃а<footnote lang="cu">И҆са́їи гл. м҃д, ст. ѕ҃.</footnote>. И҆ па́ки: слы́ши і҆сра́илю, гдⷭ҇ь бг҃ъ тво́й, гдⷭ҇ь є҆ди́нъ є҆́сть<footnote lang="cu">Второз. гл. ѕ҃, ст. д҃.</footnote>. Не бо̀ трїѷпоста́сное є҆ди́нагѡ бж҃ества̀ є҆ди́ное раздѣлѧ́етсѧ гдⷭ҇ьство, но и҆ трѝ сꙋ́ть ѻ҆па́снѣ ли́ца и҆ ничи́мже мнѣ́е є҆ди́но сꙋщество́мъ же и҆ си́лою, хотѣ́нїемъ же и҆ дѣ́йствомъ, и҆ и҆нѣ́ми сꙋще́ственными благи́ми. Оу҆̀бо є҆́же слꙋжи́ти є҆ди́нствꙋ бж҃їю, и҆ взира́ти, и҆ собира́тисѧ є҆ли́ка си́ла къ немꙋ̀ ѿ мно́гихъ, во́лѧ бж҃їѧ є҆́сть, и҆ ᲂу҆ма̀ пред̾ꙋспѣ́ѧнїе на лꙋ́чшее, ꙗ҆́кѡ и҆́стины ѡ҆брѣ́тенїе, и҆ бж҃е́ственна раче́нїѧ, и҆ послѣ́дованнѡ ѡ҆боже́нїѧ пло́дъ.</p>
<p>і҃. А҆́ще лжа̀ ᲂу҆́бѡ є҆́сть многоча́стна, є҆ди́но же и҆́стина: ᲂу҆̀бо ᲂу҆́мъ дꙋ́хомъ къ є҆ди́номꙋ горѣ̀ простира́ющїйсѧ, къ превосходѧ́щемꙋ, премі́рномꙋ па́че всѣ́хъ, къ томꙋ̀, ѿ негѡ́же мнѡ́гаѧ, къ са́мой то́й вои́стиннꙋ и҆́стинѣ горѣ̀ простира́етсѧ. Но ᲂу҆̀бо не мо́жетъ бы́ти ᲂу҆́мъ свобо́денъ ѿ страсте́й, а҆́ще не и҆́стина свободи́тъ є҆го̀<footnote lang="cu">І҆ѡа́н. гл. и҃, ст. л҃в.</footnote>: ᲂу҆́мъ ᲂу҆̀бо страсте́й свобо́денъ быва́етъ зрѧ̀ и҆ горѣ̀ простира́ѧсѧ є҆ди́нственнымъ ѡ҆́бразомъ къ є҆ди́номꙋ премі́рномꙋ. Прили́чествꙋетъ же и҆́стина ᲂу҆мꙋ̀ къ безстра́стїю, и҆ бг҃ови́днꙋ ᲂу҆строе́нїю и҆ сыноположе́нїю дꙋхо́внꙋ наипа́че, ника́коже ра́бство: зане́же ра́бъ, глаго́летъ, не вѣ́сть что̀ твори́тъ гдⷭ҇ь є҆гѡ̀<footnote lang="cu">І҆ѡа́н. гл. є҃і, ст. є҃і.</footnote>. А҆́ще <anchor type="page" number="961"/> же невѣ́жество ра́бїе є҆́сть, ꙗ҆́вѣ ꙗ҆́кѡ прича́стникъ сы́й свобо́ды, вѣ́сть та̑йны ѻ҆ц҃а̀, и҆ взы́ти подо́бнѣ бы́сть є҆мꙋ̀ бла́го и҆ до́брѣ на досто́инство сыноположе́нїѧ. Ꙗ҆́коже бо є҆́же не вѣ́дѣти семꙋ̀ є҆́же вѣ́дѣти проти́вно є҆́сть преѧвле́ннѣ, та́кѡ вои́стиннꙋ и҆ ра́бїй чи́нъ, сопроти́внѣ є҆́сть къ сыно́вню ꙗ҆́вѣ. И҆ а҆́ще не вѣ́дый, ра́бъ є҆́сть: вѣ́дый же вои́стиннꙋ нѣ́сть ра́бъ, но свобо́денъ, и҆лѝ да рекꙋ̀ сы́нъ. И҆́бо дꙋ́хъ и҆́стины свобожда́ѧ вои́стиннꙋ, са́мъ се́й сынополага́етъ бг҃ови тѣ́хъ, въ ни́хже бы прише́лъ: є҆ли́цы бо, глаго́летъ, дх҃омъ бж҃їимъ во́дѧтсѧ, сі́и сꙋ́ть сы́нове бж҃їи<footnote lang="cu">Ри́м. гл. и҃, ст. д҃і.</footnote>. А҆́ще бо къ пресꙋ́щественнꙋ є҆ди́номꙋ взира́ти, и҆́стины бы́ти є҆́сть: и҆́стина же свобо́дꙋ ᲂу҆мꙋ̀ подае́тъ: свобо́да же, сыноположе́нїѧ бж҃е́ственна зна́менїе є҆́сть ꙗ҆́вно: сегѡ́ же да́ра сыноположе́нїѧ, ничто́же нижѐ бо́льше є҆́сть, нижѐ ᲂу҆́бѡ є҆стествꙋ̀ слове́снꙋ па́че прили́чествꙋющо и҆́но: ѕѣлѡ̀ смы́сленно и҆ ѕѣлѡ̀ ѿ нꙋ́ждныхъ бы́ло бы вои́стиннꙋ, є҆́же горѣ̀ простре́тисѧ и҆ взира́ти и҆ собира́тисѧ дꙋхоно́снѣ ᲂу҆мꙋ̀, є҆ли́ка си́ла къ є҆ди́номꙋ премі́рнꙋ, си́рѣчь къ бг҃ꙋ.</p>
<p>а҃і. Гдⷭ҇ь бг҃ъ тво́й, глаго́летъ дх҃а ст҃ы́й, гдⷭ҇ь є҆ди́нъ є҆́сть. Толи́ко попече́нїе є҆́сть бж҃ествꙋ̀ дх҃а возводи́ти ᲂу҆́мъ къ є҆ди́номꙋ премі́рномꙋ. И҆ не ᲂу҆̀бо ꙗ҆́кѡ є҆ди́ное проповѣ́даетъ, ᲂу҆ма́ же къ немꙋ̀ ѡ҆браще́нїе и҆ взира́нїе не лю́битъ, лѣ́ть є҆́сть глаго́лати. Є҆́же бо ст҃ы́й глаго́летъ дх҃ъ, семꙋ̀ и҆ помышлѧ́тисѧ хо́щетъ: и҆ є҆́же помышлѧ́етсѧ, къ семꙋ̀ и҆ ᲂу҆мꙋ̀ ѡ҆браща́тисѧ. Ѿсꙋ́тствꙋющꙋ бо ᲂу҆ма̀ ѡ҆браще́нїю къ помы́сленномꙋ, и҆ є҆́же мо́глъ бы помы́слити ᲂу҆́мъ, ѿсꙋ́тствꙋетъ. И҆ є҆́сть по нꙋ́ждѣ всꙋ́е рече́но проповѣ́данїе є҆ди́нственнагѡ: и҆ сегѡ̀ ра́ди и҆ вѣ́ра. А҆́ще же сїѐ безмѣ́стно: ᲂу҆̀бо и҆ є҆́же не размышлѧ́ти є҆ди́ное ѡ҆браща́ющꙋсѧ ᲂу҆мꙋ̀ къ немꙋ̀ и҆ горѣ̀ простира́ющꙋсѧ, безмѣ́стно є҆́сть.</p>
<p>в҃і. А҆́ще є҆стество̀ є҆́сть къ вини̑мымъ и҆ па́че же словє́снымъ къ вино́вномꙋ горѣ̀ простре́тисѧ и҆ взира́ти ѡ҆браща́тельнѣ. Ѿ вины́ же всѧ̑ произведо́шасѧ бг҃а, и҆ ѿ негѡ́же и҆ ᲂу҆́мъ: Бг҃ъ же <anchor type="page" number="962"/> є҆́сть верхо́вное и҆ про́стѣ є҆ди́ное: ᲂу҆̀бо є҆стество̀ є҆́сть ᲂу҆мꙋ̀, къ верхо́вномꙋ и҆ про́стѣ є҆ди́номꙋ ꙗ҆́кѡ къ вино́вномꙋ ѡ҆браща́ющꙋсѧ, горѣ̀ простре́тисѧ и҆ взира́ти.</p>
<p>г҃і. А҆́ще и҆з̾ тогѡ̀ и҆ тѣ́мъ и҆ въ не́мъ всѧ́чєскаѧ<footnote lang="cu">Ри́м. гл. а҃і, ст. л҃ѕ.</footnote>: є҆́сть же и҆ ᲂу҆́мъ ѿ всѣ́хъ є҆ди́но, ᲂу҆̀бо и҆з̾ тогѡ̀ и҆ тѣ́мъ и҆ се́й є҆́сть, па́че же ближа́е и҆з̾ тогѡ̀ и҆ тѣ́мъ то́й, за бг҃оподо́бное. Тѣ́мже и҆ па́че се́й взира́ти до́лженъ є҆́сть къ немꙋ̀. Глаго́лемое же къ немꙋ̀, ꙗ҆влѧ́етъ, ꙗ҆́кѡ на премі́рное є҆ди́нагѡ подоба́етъ ꙗ҆вле́нїе ѡ҆браща́тельнѣ взира́ти. На є҆ди́ное ᲂу҆̀бо ᲂу҆́мъ до́лженъ є҆́сть взира́ти.</p>
<p>д҃і. Ѿ є҆ди́нагѡ происхо́дѧтъ мнѡ́гаѧ, не ктомꙋ́ же ѿ мно́гихъ є҆ди́ное. Но ᲂу҆̀бо тва́рь є҆́сть мнѡ́гаѧ, тѣ́мже ѿ є҆ди́нагѡ є҆́сть тва́рь ꙗ҆́вѣ. Бꙋ́детъ же па́че тва́ри ꙗ҆́кѡ творе́цъ и҆ содѣ́тель ѻ҆́но є҆ди́ное. Зрѧ́й ᲂу҆̀бо тва́рь ꙗ҆́коже подоба́етъ, по нꙋ́ждѣ къ премі́рномꙋ є҆ди́номꙋ и҆мѣ́ти бꙋ́детъ видѣ́нїѧ своегѡ̀ заключе́нїе: поне́же и҆ сꙋ́ть въ вино́вныхъ премнѡ́га вино́внагѡ а҆́ки и҆зглашє́нїѧ, и҆́миже познава́етсѧ и҆́же хꙋдо́жествомъ и҆ премꙋ́дростїю, и҆ си́лою, и҆ бла́гостїю промысли́тельнѣ всѧ̑ произведы́й, ꙗ҆́коже восхотѣ̀. Сегѡ̀ ра́ди и҆ и҆са́їа дх҃омъ, возведи́те, глаго́летъ, ѻ҆́чи ва́ши, и҆ ви́дите, кто̀ сотворѝ сїѧ̑ всѧ̑<footnote lang="cu">И҆са́їи гл. м҃, ст. к҃ѕ.</footnote>; Сїѧ̑ ᲂу҆́бѡ всѧ̑ мно́гихъ ра́ди, ре́къ, вини́мыхъ: сїе́ же, кто̀; Къ томꙋ̀ ѿ негѡ́же сїѧ̑ сꙋ́ть, є҆́же є҆́сть про́стѣ по є҆стествꙋ̀ є҆ди́но, возводѧ̀ ᲂу҆́мъ.</p>
<p>є҃і. Собира́етсѧ и҆ тва́рь во є҆ди́но, но сло́жно и҆ многоча́стно, и҆ не безнача́льно, а҆́ки зда́нно. Зи́ждꙋщее же є҆́сть є҆ди́но: не то́кмѡ є҆ди́но ꙗ҆́кѡ мно́гихъ и҆ разли́чныхъ согла́сїѧ въ є҆ди́но содхнове́нїе всегѡ̀ и҆ намѣ́ренїе твори́тельно, но є҆щѐ про́чее и҆ несозда́нно, ꙗ҆́кѡ преднача́льно вино́вно. Восходѧ́ бо на послѣ́дствꙋющее ᲂу҆́мъ нꙋ́жда є҆́сть дости́гнꙋти къ нѣ́чесомꙋ є҆ди́нꙋ, нача́льнꙋ же и҆ ᲂу҆строѧ́ющꙋ сегѡ̀ ви́димагѡ сꙋ́щихъ чи́на и҆ бытїѧ̀, составле́нїѧ же и҆ содхнове́нїѧ є҆́же во є҆ди́но: и҆лѝ а҆́ще не сїѐ, въ <anchor type="page" number="963"/> безконе́чность произше́лъ бы, є҆́же є҆́сть безвѣ́стно. Все́ бо дви́жимое и҆ быва́юще є҆́сть, є҆гда̀ не бѣ̀, и҆ не сꙋ́що нача́тсѧ. А҆́ще же нача́сѧ, то̀ и҆ подви́гнꙋсѧ: подоба́етъ ᲂу҆́бѡ и҆ска́ти, что̀ є҆́сть подви́гнꙋвшее и҆ въ бытїѐ приве́дшее: є҆́же бꙋ́детъ ᲂу҆́бѡ и҆ недви́жно, поели́кꙋ є҆́сть дви́жꙋщо. А҆́ще бо нѝ, то̀ что́ є҆сть дви́жꙋщее, є҆́же не под̾ и҆нѣ́мъ нача́ломъ сꙋ́щее, поне́же є҆́сть безнача́льно; А҆́ще же недви́жно є҆́сть, то̀ и҆ непрело́жно. А҆́ще ли же ᲂу҆́бѡ сїѐ, то̀ ѿню́дъ и҆ про́сто, да несло́жно сꙋ́ще преложи́тсѧ, є҆щѐ непрело́жно на́мъ ꙗ҆ви́сѧ. Сложе́нїе бо нача́ло є҆́сть крамолы̀: сїѧ̑ же, рѣше́нїѧ, є҆́же движе́нїѧ є҆́сть послѣ́днее. Ника́коже ᲂу҆́бѡ та́мѡ є҆́сть сложе́нїе, да не и҆ крамола̀: нижѐ крамола̀, да не и҆ рѣше́нїе: нижѐ рѣше́нїе, да не и҆ прело́гъ, и҆ движе́нїе ѡ҆ непрело́жнѣмъ ꙗ҆ви́тсѧ и҆ недви́жнѣмъ, ꙗ҆́кѡ дви́жꙋщемъ, а҆ не дви́жимѣмъ, и҆ въ бытїѐ ведꙋ́щемъ, не бы́вшемъ, и҆лѝ быва́ющемъ. А҆́ще ᲂу҆́бѡ є҆́сть непрело́жно и҆ недви́жно, по нꙋ́ждѣ є҆́сть (и҆) несло́жно, и҆ сегѡ̀ ра́ди простѣ́йшо и҆ соверше́ннѣ є҆ди́но премі́рно. Къ немꙋ́же горѣ̀ простира́ющїйсѧ ᲂу҆́мъ, всѣ́хъ всѧ́цѣмъ ѡ҆́бразомъ внѣ̀ быва́етъ, взира́нїѧ ра́ди є҆́же и҆́мать къ предобро́тномꙋ, и҆ жела́нїѧ ра́ди ѡ҆ сꙋ́щемъ па́че всегѡ̀, па́че же ѡ҆ то́мъ, ѿ негѡ́же всѐ, и҆ къ немꙋ́же всѧ̑ є҆сте́ственнѣ горѣ̀ простира́ютсѧ. Семꙋ́ же быва́ющꙋ, по сло́вꙋ прили́чествꙋющꙋ, и҆ страсте́й внѣ̀ быва́етъ. Превы́ше бо и҆ предобро́тныхъ препростира́ѧйсѧ и҆ быва́ющїй, ника́коже бы сотвори́лсѧ пребы́ти въ стꙋдѣ̀ страсте́й. Сегѡ̀ ра́ди томꙋ̀ є҆ди́номꙋ послꙋ́жиши<footnote lang="cu">Второз. гл. ѕ҃, ст. г҃і.</footnote>, є҆ди́номꙋ си́рѣчь, свѧще́нный глаго́летъ зако́нъ. Къ є҆ди́номꙋ ᲂу҆̀бо верхо́вномꙋ горѣ̀ простре́тисѧ подоба́етъ, а҆́ще хо́щемъ и҆ зако́нъ бж҃їй и҆сполнѧ́ти, и҆ превы́ше страсте́й ѡ҆брѣта́тисѧ.</p>
<p>ѕ҃і. Гдⷭ҇ь, глаго́летъ, є҆ди́нъ вожда́ше и҆̀хъ, и҆ не бѣ̀ съ ни́ми бг҃ъ чꙋ́ждь<footnote lang="cu">Второз. гл. л҃в, ст. в҃і.</footnote>. Зри́ши ли є҆ди́нственнагѡ и҆ є҆ди́нагѡ си́лꙋ, ка́кѡ не бѣ̀ съ ни́ми бг҃ъ чꙋ́ждь: поне́же є҆ди́нъ вожда́ше и҆̀хъ гдⷭ҇ь. Но ᲂу҆́бѡ гдⷭ҇ь послѣ́дꙋющыѧ, а҆ не ѿвраща́ющыѧсѧ во́дитъ. А҆ є҆мꙋ́же <anchor type="page" number="964"/> кто̀ послѣ́дꙋетъ, къ томꙋ̀ и҆ ѡ҆брати́сѧ. Тѣ́мже а҆́ще не хо́щемъ бо́га и҆на́гѡ, бѣ́са и҆лѝ стра́сть съ на́ми и҆мѣ́ти, возпослѣ́дꙋимъ са́момꙋ и҆ є҆ди́номꙋ ѡ҆браще́нїемъ ᲂу҆́мнымъ: ꙗ҆́кѡ да и҆ ѡ҆ на́съ не неподо́бнѣ глаго́лано бы́ти возмни́тсѧ, ꙗ҆́кѡ гдⷭ҇ь є҆ди́нъ во́дитъ и҆̀хъ. Тѣ́мже и҆ бг҃ъ чꙋ́ждь нѣ́сть съ ни́ми.</p>
<p>з҃і. А҆́ще и҆ ѿ є҆ди́нагѡ, но разли́чнѣ сꙋ́ть мнѡ́гаѧ: занѐ вои́стиннꙋ и҆ сꙋ́щихъ ѡ҆́бразъ, по немꙋ́ же сїѧ̑ ѿ пе́рвыѧ є҆ди́ницы происхо́дѧтъ, є҆́сть разли́ченъ. Занѐ ѻ҆́ва ᲂу҆́бѡ ѿ си́хъ наче́ншасѧ сꙋ́ть и҆зда̑нна, ѻ҆́ва же незда̑нна, и҆ словесѐ вре́меннагѡ нача́ла и҆збѣ́гша, и҆ всѣ̑мъ ᲂу҆́бѡ всѧ́цѣмъ ѡ҆́бразомъ, вино́вно пресꙋ́щественное є҆ди́но, но ѻ҆́вѣмъ ᲂу҆́бѡ содѣ́тельнѣ, ѻ҆́вѣмъ же є҆сте́ственнѣ. И҆ сегѡ̀ ра́ди не ко всѣ̑мъ си̑мъ є҆ди́ною ра́внѣ пристꙋпа́ти, и҆ си́хъ держа́тисѧ подоба́етъ. Но къ под̾ нача́ломъ ᲂу҆́бѡ и҆ созда́нїемъ сꙋ́щымъ пристꙋпа́ти подоба́етъ за и҆́но (нѣ́что) а҆ не наро́чнѡ, ꙗ҆́коже къ зерца́лꙋ за воѡбража́емое въ не́мъ и҆лѝ показꙋ́емое. И҆на́кѡ бо тва́рь къ преспѣ́ѧнїю на лꙋ́чшее непристꙋпа́тельна є҆́сть, то́чїю за пред̾ѧвлѧ́ющеесѧ въ не́й кра́йнѧгѡ є҆ди́нагѡ: къ безнача̑льнымъ же пристꙋпа́емъ и҆ є҆сте́ствєннымъ, не за и҆́но (нѣ́что), но за та̑ и҆ за то̀ ѿ негѡ́же сꙋ́ть. Ѻ҆́на бо сꙋ́ть вои́стиннꙋ пристꙋпа́тєльна наро́чнѡ, и҆ ѻ҆́нѣхъ є҆́сть бли́зъ же и҆ є҆сте́ственнѣ верхо́вное є҆ди́ное, па́че же ᲂу҆̀бо кра́йнѧгѡ и҆ верхо́внагѡ сїѧ̑ сꙋ́ть є҆ди́нагѡ бли́зъ и҆ ꙗ҆́коже глаго́ласѧ є҆сте́ственнѣ. Подоба́етъ ᲂу҆̀бо не то́кмѡ къ си̑мъ пристꙋпа́ти, но и҆ прилѣплѧ́тисѧ, и҆ ко ᲂу҆подобле́нїю пе́рвагѡ и҆ є҆ди́нагѡ добра̀ си́ми тща́тисѧ и҆з̾ѡбража́тисѧ: да содѣ́йствїемъ и҆ по́мощїю благода́ти, сꙋ́щїѧ по ѡ҆́бразꙋ и҆ по подо́бїю сла́вы бж҃їѧ и҆мѣ́ти бꙋ́демъ досто́инство. Ѿ сеѧ̀ вины̀ разсмотрѧ́ющымъ пра́во, содѣ́тельнѣ ᲂу҆́бѡ вини́мыми, слꙋча́етсѧ: зри́тельнѣ возводи́ти ᲂу҆́мъ къ созерца́нїю є҆ди́нагѡ, и҆ соединѧ́ти є҆го̀ въ є҆ди́нственнꙋю мы́сль, и҆́же па́че ᲂу҆ма̀ є҆ди́нагѡ соверше́ннѣ же и҆ про́стѣ, а҆́ще ᲂу҆́бѡ въ сїѧ̑ ᲂу҆́мъ взира́етъ, ꙗ҆́коже подоба́етъ. А҆ и҆́мже є҆стество́мъ є҆́сть вино́вное дѣйстви́тельствꙋющꙋсѧ ᲂу҆мꙋ̀ си́ми, и҆лѝ по ни́мъ воѡбража́ющꙋсѧ, си́ми мо́щно є҆́сть соединѧ́ти къ <anchor type="page" number="965"/> вои́стиннꙋ є҆ди́номꙋ ѻ҆́номꙋ себѐ. Тѣ́мже ѿ каковыхли́бо всѣ́хъ и҆лѝ є҆сте́ственныхъ, и҆лѝ содѣ́тельныхъ сꙋ́щихъ вини́мыхъ, къ разли́чнѣ є҆ди́номꙋ вино́вномꙋ, ᲂу҆́мъ собира́тисѧ ѡ҆бы́че є҆сте́ственнѣ, и҆лѝ дѣйстви́тельнѣ, и҆лѝ зри́тельнѣ. И҆ є҆́же ᲂу҆́мъ и҆лѝ є҆ди́но, и҆лѝ мнѡ́жайша содѣ́тєльна, и҆лѝ є҆сте́ствєнна ᲂу҆потреблѧ́ѧ, не є҆ди́нагѡ ра́ди ᲂу҆потреблѧ́етъ, нижѐ да къ пе́рвомꙋ є҆ди́номꙋ собра́въ себѐ приво́дитъ, и҆ ѿню́дъ ко ѻ҆́номꙋ взира́етъ ст҃ы́мъ прича́стїемъ и҆ посо́бїемъ просвѣща́ющаго дх҃а, про́стѣ є҆динови́днѣ же и҆ є҆динственнови́днѣ, въ грѣ́хъ є҆мꙋ̀ сїѐ вмѣнѧ́етсѧ: а҆́ще и҆ мечта́нїе и҆́мать добра̀ сїѐ ᲂу҆потребле́нїе є҆гѡ̀. Сꙋ̑щаѧ бо ѿ є҆ди́нагѡ на є҆ди́ное води́ти є҆стество̀ и҆́мꙋтъ ᲂу҆потреблѧ́ющихъ сїѧ̑, ꙗ҆́коже подоба́етъ. Всѧ́ко бо, ꙗ҆́коже глаго́летъ вели́кїй дїонѵ́сїй, ѿ ѻ҆ц҃а̀ дви́жима свѣтоѧвле́нїѧ происхожде́нїе въ на́съ благодѣ́тельнѣ приходѧ́ще, па́ки ꙗ҆́кѡ є҆динотво́рна си́ла воспростира́тельнѣ на́съ и҆сполнѧ́етъ, и҆ ѡ҆браща́етъ къ собира́телѧ ѻ҆ц҃а̀ є҆ди́нствꙋ, и҆ бг҃отво́рной простотѣ̀: и҆з̾ тогѡ́ бо и҆ въ не́мъ всѧ́чєскаѧ<footnote lang="cu">Ри́мл. гл. а҃і, ст. л҃в.</footnote>. А҆́ще же не возво́дитъ къ семꙋ̀, внѣ̀ є҆стества̀ є҆́сть и҆ подоба́ющагѡ ᲂу҆потребле́нїе сїѐ внѣ̀ быва́етъ не та́кѡ быва́юще.</p>
<p>и҃і. Є҆́сть дѣѧ́нїе, предварѧ́юще видѣ̑нїѧ, и҆ є҆́сть дѣѧ́нїе, послѣ́дꙋюще зри́тельномꙋ. Пе́рвое ᲂу҆́бѡ соверша́етсѧ тѣле́снѣ, ꙗ҆́кѡ да стремлє́нїѧ тѣлесѐ ѡ҆бꙋзда́вшемꙋ, и҆ благочи́ннѣ води́тисѧ ᲂу҆стро́ившемꙋ съ разсмотре́нїемъ, возмогло́ бы си́це да́ти ᲂу҆мꙋ̀ свобо́дною ного́ю прейтѝ во своѧ̑, ꙗ҆̀же сꙋ́ть мы́слєннаѧ, и҆ та́мѡ бы свою̀ по́льзꙋ до́брѣ дѣ́лалъ: второ́е же ѿ ᲂу҆ма̀ начина́ющесѧ, и҆ ѿ є҆́же помышлѧ́ти въ дс҃ѣ, собира́етсѧ къ сꙋ́щемꙋ па́че ᲂу҆ма̀, є҆́же є҆́сть бг҃ъ. Къ немꙋ́же прибли́живсѧ ᲂу҆́мъ во є҆ди́но достиза́етъ: є҆ди́но бо, бг҃ъ є҆́сть. Про́чее ᲂу҆жѐ и҆ ᲂу҆́мъ соединѧ́етсѧ въ себѣ̀ во є҆ди́но, и҆ нераздѣ́ленъ па́ки быва́етъ. Є҆ди́ницы бо вино́вно є҆́сть є҆ди́ное и҆ простоты̀ бг҃ови́дны зри́мо. Не соста́вно бо є҆́сть є҆ди́ное зрѧ́щꙋ ᲂу҆мꙋ̀, не бы́ти и҆ томꙋ̀ є҆ди́но и҆ про́сто. <anchor type="page" number="966"/> Раздѣлє́нна же зрѧ́щꙋ и҆ слѡ́жна, нꙋ́жда є҆́сть раздѣлѧ́тисѧ же и҆ разли́чнꙋ быва́ти. Рече́сѧ же мно́ю є҆ди́но про́стѣ, є҆́же са́мо ѡ҆ себѣ̀ ѡ҆сꙋществова́нное про́стое. Поне́же бо что́ бы ни бы́лъ ᲂу҆́мъ, и҆змѣне́нїѧ стра́ждетъ по дѣ́йствꙋ, то́йже є҆́сть про́стъ, нꙋ́жда (ᲂу҆̀бо) є҆́сть є҆ди́но бы́ти и҆ по дѣ́йствꙋ є҆ди́ное зрѧ̀. А҆́ще же бы є҆ди́ное ᲂу҆́бѡ зрѣ́лъ, то́й же бы раздѣли́лсѧ на дво́ицꙋ, є҆́же є҆́сть малѣ́йшее, что́ бы была̀ дѣ́лающи го́лень є҆гѡ̀ раздѣле́на сꙋ́щи ѿ зрѧ́щагѡ є҆ди́ное: и҆ли́ бо зри́тъ и҆́но что̀, и҆лѝ не зри́тъ. И҆ сїѐ дво́йственнѣ: и҆лѝ не хотѧ́щи, и҆лѝ притꙋплѧ́ющисѧ, и҆лѝ не́гли ко и҆но́мꙋ нѣ́коемꙋ дѣ́ланїю и҆мꙋ́щи є҆стество̀, а҆ не ко є҆́же зрѣ́ти. Но а҆́ще ᲂу҆́бѡ и҆́но что̀ подложи́лъ бы кто̀ зрѣ́ти, ви́ждь, ꙗ҆́кѡ ᲂу҆́мъ не зри́тъ є҆ди́ное про́стѣ, но два̀ внѣ̀ слѡ́ва, и҆ два̀ зрѧ̀, є҆ди́но бы́ти не мо́жетъ. Сѣче́тсѧ бо, ꙗ҆́коже показа́сѧ, на та̑, ꙗ҆̀же ви́дитъ. А҆́ще же не ви́дитъ, а҆́ще ᲂу҆́бѡ не хотѣ́лъ бы сїѐ, не возмо́жно є҆́сть. Не мо́щно бо є҆́сть недѣ́йство и҆ въ са́момъ то́мъ кратча́йшемъ мгнове́нїи (вре́мене) ᲂу҆мꙋ̀ слове́сномꙋ пострада́ти. Но нижѐ притꙋплѧ́етсѧ го́лень сїѧ̀ ᲂу҆ма̀, но бы́стрꙋ сїю̀ и҆́мать. И҆лѝ си́це сло́женъ бы бы́лъ, и҆лѝ не про́стъ, ѿ неподобноча́стїй нѣ́кихъ составлѧ́емь, ꙗ҆́коже слꙋчи́тсѧ. И҆ а҆́ще ᲂу҆́бѡ є҆ди́на ча́сть го́лени зри́тъ, дрꙋга́ѧ же ко и҆но́мꙋ нѣ́коемꙋ ви́дꙋ дѣ́йства ᲂу҆чини́сѧ, сложе́нїѧ (же) и҆ сїѐ, є҆́сть порече́нїе: є҆́же ѡ҆ простотѣ̀ ᲂу҆ма̀ рещѝ, ѕѣлѡ̀ є҆́сть непрїѧ́тно. За сїѧ̑ ᲂу҆̀бо є҆ди́нственное и҆ про́стое ᲂу҆ма̀, а҆́ще бы про́стѣ є҆ди́ное смотрѣ́ло, є҆ди́но и҆ то̀ дѣ́йствомъ быва́етъ. И҆ а҆́ще бы є҆ди́но бы́ло про́стѣ, про́стое є҆ди́но зри́тъ. Тѣ́мже ᲂу҆̀бо каково́либо дѣѧ́нїе и҆лѝ видѣ́нїе, по нꙋ́ждѣ ви́димо бы́ти до́лжно є҆́сть къ па́че ᲂу҆ма̀ є҆ди́номꙋ: а҆́ще ли же нѝ, не соверши́тъ ничто́же, но всꙋ́е ꙗ҆ви́тсѧ дѣ́ѧ и҆лѝ зрѧ̀ ᲂу҆́мъ. Бꙋ́детъ бо дѣйстви́тельнѣ под̾ раздѣле́нїемъ страсте́й лежа́щъ. Не пригвожда́етсѧ чꙋ́вствомъ дꙋшѝ къ па́че ᲂу҆ма̀ є҆ди́нагѡ є҆динови́днѣ соедине́нїю. Є҆́же ᲂу҆́бѡ соедине́нїе процѣжда́ти вѣ́сть и҆ ѡ҆чища́ти зри́тельное ᲂу҆ма̀, ко ѻ҆́номꙋ є҆ди́номꙋ возвыша́емо и҆ взира́ющо, и҆ ко ѻ҆́номꙋ пристра́ждꙋщо, ѿ негѡ́же всѧ̑, и҆́мже и҆ въ не́мже <anchor type="page" number="967"/> всѧ̑ и҆ на не́же и҆ быва́ютъ, и҆ сꙋ́ть и҆ въ сꙋщество̀ произведє́на сꙋ́ть.</p>
<p>ѳ҃і. Всѣ́хъ жела́нїй кра́й є҆́сть бж҃е́ственное съ дꙋше́ю и҆ па́че ᲂу҆ма̀ соедине́нїе: (и҆) бж҃е́ственнагѡ ра́ди соедине́нїѧ, нꙋ́ждно є҆́сть бж҃е́ственное подо́бїе: бж҃е́ственнагѡ (же) ра́ди подо́бїѧ, нꙋ́ждно є҆́сть є҆́же ᲂу҆мо́мъ дѣ́йствовати, си́рѣчь зрѣ́ти. Таково́ бо и҆ бж҃е́ственное є҆́сть, ѿ чегѡ̀ и҆ и҆́мѧ, бг҃ъ, къ семꙋ̀ ѡ҆предѣли́сѧ. Но ᲂу҆́бѡ є҆́же зрѣ́ти а҆́бїе на мы́сль бг҃а восхо́дитъ. Вездѣ́ бо, и҆ во всѣ́хъ, а҆́ки нѣ̑кїѧ лꙋчы̀ влага́етъ бг҃ъ во зри́тельный ᲂу҆́мъ, и҆ ᲂу҆́мъ зри́теленъ прѧмополо́жна и҆́мать бг҃а, бг҃ъ же є҆́сть є҆ди́но премі́рно. Є҆́сть же и҆ є҆стество̀ ᲂу҆ма̀ быва́ти тако́въ дѣ́йствомъ, ꙗ҆кова̀ зри́тъ, ꙗ҆́коже бг҃осло́вный ѧ҆зы́къ бж҃е́ственнѣйшагѡ григо́рїа ꙗ҆влѧ́етъ: свѣ́тлость бж҃їю, глаго́лющъ, и҆ ви́дѣти и҆ пострада́ти. Є҆́же бо ᲂу҆́мъ ви́дѣ, сїѐ и҆ пострада̀, ᲂу҆жѐ тако́въ и҆ бы́сть: ѡ҆шарѧ́етсѧ во ᲂу҆́мъ, глаго́летъ пе́тръ и҆́же ѿ дама́ска, по ви̑димымъ и҆́мъ. И҆ ꙗ҆́коже въ раздѣле́нныхъ зрѧ̀ и҆ разли́чныхъ, разли́ченъ быва́етъ и҆ раздѣлѧ́етсѧ: та́кѡ и҆ къ взира́нїю премі́рнагѡ и҆ про́стѣ є҆ди́нагѡ возше́дъ, послѣ́дованнѣ є҆ди́но быва́етъ, ꙗ҆́коже мно́ю глаго́ласѧ напре́дъ. Повнегда́ же бы во є҆ди́номъ бы́лъ, безнача́льное и҆ безконе́чное зри́тъ и҆ невоѡбраже́нное и҆ про́стое, таково́ бо є҆́сть є҆ди́ное. [зрѝ] Тѣ́мже про́чее и҆ то́й безнача́ленъ, безконе́ченъ и҆ невоѡбраже́нъ, и҆ про́стъ по дѣ́йствꙋ быва́етъ. Сїе́ же пострада́въ, и҆ си́це и҆змѣне́нъ бы́въ, во ᲂу҆подобле́нїи по ча́сти бж҃їи, поели́кꙋ мо́щно є҆́сть, ѡ҆брѣта́етсѧ. И҆ ѿсю́дꙋ востека́етъ ко всѣ́хъ жела́нїй кра́ю, къ бж҃е́ственномꙋ (си́рѣчь) и҆ па́че ᲂу҆ма̀ и҆ неизрече́нномꙋ соедине́нїю, є҆́же є҆́сть, кра́йнее по бг҃ꙋ намѣ́ренїе. Подоба́етъ же ᲂу҆́бѡ си́хъ ра́ди ᲂу҆мꙋ̀ тща́тисѧ всѧ́цѣмъ ᲂу҆хищре́нїемъ горѣ̀ прострѣ́тисѧ и҆ взира́ти дꙋ́хомъ къ премі́рнагѡ и҆ є҆ди́нагѡ видѣ́нїю и҆ взира́нїю.</p>
<p>к҃. Є҆гда̀ ᲂу҆́мъ во мно́гихъ, и҆лѝ є҆́же малѣ́йшее бꙋ́детъ понѐ во двою̀, ꙗ҆́вѣ ꙗ҆́кѡ не про́стѣ є҆ди́ное зри́тъ, сегѡ̀ ра́ди ѡ҆предѣле́нъ же є҆́сть и҆ коне́ченъ. Ꙗ҆̀же бо несоверше́ннѡ прѡ́ста, такова̑ сꙋ́ть. [зрѝ] Внегда́ же вои́стиннꙋ є҆ди́нагѡ во ѡ҆сѧза́нїи бꙋ́детъ <anchor type="page" number="968"/> неѡсѧ́жнѣмъ по ᲂу҆́мномꙋ на сїѐ дꙋ́хомъ взира́нїю без̾ѻче́снѣ воззрѣ́въ, безнача́ленъ, безконе́ченъ, безпридѣ́ленъ, невоѡбраже́нъ же и҆ безви́дѣнъ быва́етъ, и҆ въ неглаго́ланїе ѡ҆блека́етсѧ, и҆ є҆́же молча́ти ѡ҆бꙋча́етсѧ со ᲂу҆́жасомъ, и҆ и҆сполнѧ́етсѧ весе́лїѧ, и҆ стра́ждетъ неизглагѡ́ланнаѧ. [зрѝ] Безнача́льна же и҆ безконє́чна и҆ безпредѣ́льна да не по сꙋществꙋ́ мѧ возмни́ши глаго́люща быва́ти, но по дѣ́йствꙋ. Занѐ и҆ въ не́же прелага́етсѧ ᲂу҆́мъ, не сꙋщество̀ є҆гѡ̀ є҆́сть, но дѣ́йство. А҆́ще бо бы по сꙋществꙋ̀ и҆змѣни́лсѧ ви́дѣвъ и҆ пострада́въ ѡ҆боже́нїе, си́рѣчь, ѡ҆боже́нъ бы́въ ѿ є҆́же бг҃а ви́дѣти, бы́лъ бы по сꙋществꙋ̀ бг҃ъ. Но ᲂу҆́бѡ нѣ́сть сїѐ, ни ѿ а҆́гг҃лъ никто́же, ра́звѣ са́магѡ и҆ кра́йнѧгѡ и҆ є҆ди́нагѡ бг҃а, є҆́же по сꙋществꙋ̀ бы́ти бг҃ъ. А҆́ще ᲂу҆́бѡ по сꙋществꙋ̀ ѡ҆божа́тисѧ ᲂу҆мꙋ̀ рещѝ є҆́сть безмѣ́стно, ѡ҆стае́тсѧ глаго́лати сїѐ страда́ти є҆мꙋ̀ самѣ́мъ тѣ́мъ є҆́же зрѣ́ти. Не ᲂу҆́бѡ є҆стество̀ и҆́мать и҆змѣнѧ́тисѧ на сꙋществѣ̀ томꙋ̀, но на дѣ́йствѣ. Па́че же а҆́ще и҆ и҆змѣнѧ́етсѧ є҆сте́ственнѣ ᲂу҆́мъ, ꙗ҆́коже рече́сѧ, по ви́димымъ и҆́мъ, но ѿню́дъ ника́коже зри́тъ бж҃е́ственное сꙋщество̀, но дѣ́йствїе, ᲂу҆́бѡ ни то́й по сꙋществꙋ̀ и҆змѣни́тсѧ, но по дѣ́йствꙋ.</p>
<p>к҃а. Всѧ̑ ѿ премі́рнагѡ є҆ди́нагѡ ꙗ҆́кѡ возсїѧ́вша не ѿстꙋпи́ша, ѿѻнꙋ́дꙋже прїѧ́ша бытїѐ всѧ́цѣмъ ѡ҆́бразомъ. Но въ не́мъ ꙗ҆́коже бы́ша, та́кѡ и҆ содержа́тсѧ и҆ соверша́ютсѧ: и҆ ничто́же є҆́сть ни въ чесо́мъ ѿ всѣ́хъ, въ не́мже нѣ́сть и҆злїѧ́нїѧ, и҆ а҆́ки нѣ́каѧ вонѧ̀ ѻ҆́нагѡ твори́тельнагѡ и҆ сꙋ́щагѡ є҆ди́нагѡ, и҆ всѧ̀ сꙋ́щагѡ причаща́ющаѧсѧ то́кмѡ не гла́съ и҆спꙋща́ютъ въ себѣ̀ показꙋ́юща, не премі́рное є҆ди́но: сїе́ бо превы́ше сѣди́тъ всѧ́кагѡ какова́гѡлибо а҆́ще видѣ́нїѧ, а҆́ще помышле́нїѧ: но нѣ́кꙋю лꙋчꙋ̀ є҆ди́нагѡ премі́рнагѡ. Тѣ́мже, поне́же всѣ́ми призыва́етсѧ є҆ди́ное, и҆ всѧ̑ зрѧ́тъ къ є҆ди́номꙋ, и҆ са́мо то̀ є҆ди́ное премі́рное всѣ́ми сꙋ́щими проѧвлѧ́етъ себѐ ᲂу҆мꙋ̀: нꙋ́жда є҆́сть рꙋководи́тисѧ и҆ наставлѧ́тисѧ и҆ води́тисѧ ᲂу҆мꙋ̀ къ є҆ди́номꙋ премі́рномꙋ. Ѻ҆́во ᲂу҆́бѡ мно́гихъ сꙋ́щихъ ᲂу҆вѣ́томъ понꙋжда́емꙋ: ѻ҆́во же и҆ ꙗ҆́кѡ зи́ждꙋщее є҆ди́но: (ѡ҆ не́мже на́мъ ны́нѣ сло́во є҆́сть) хо́щетъ зрѣ́тисѧ ѿ ᲂу҆ма̀ и҆збы́точествомъ бла́гости, да въ се́мъ ᲂу҆́мъ <anchor type="page" number="969"/> стра́ждетъ є҆́же жи́ти, ꙗ҆́коже са́мо то̀ глаго́летъ неизрече́нное є҆ди́но: а҆́зъ є҆́смь живо́тъ<footnote lang="cu">І҆ѡа́н. гл. а҃і, ст. к҃є.</footnote>. И҆, сѐ є҆́сть живо́тъ вѣ́чный, да зна́ютъ тебѐ є҆ди́наго и҆́стиннаго бг҃а<footnote lang="cu">І҆ѡа́н. гл. з҃і, ст г҃.</footnote>. И҆ и҆́ндѣ: взыщи́те гдⷭ҇а, и҆ жива̀ бꙋ́детъ дꙋша̀ ва́ша<footnote lang="cu">Ѱал. ѯ҃и, ст. л҃г.</footnote>: ѿ взыска́нїѧ бо є҆́сть видѣ́нїе, ѿ сегѡ́же живо́тъ. И҆ ꙗ҆́кѡ да ра́дꙋетсѧ и҆ просвѣща́етсѧ и҆ весели́тсѧ, ꙗ҆́коже даві́дъ глаго́летъ: ꙗ҆́кѡ веселѧ́щихсѧ всѣ́хъ жили́ще въ тебѣ̀<footnote lang="cu">Ѱал. п҃ѕ, ст. з҃.</footnote>. И҆, во свѣ́тѣ твое́мъ ᲂу҆́зримъ свѣ́тъ<footnote lang="cu">Ѱал. л҃є, ст. і҃.</footnote>. И҆лѝ ка́кѡ ᲂу҆́мъ ᲂу҆́бѡ созда̀ зри́теленъ, своѧ̑ же во всѣ́хъ сꙋ́щихъ разсѣ́ѧ: и҆́миже а҆́ки нѣ́кїими ѻ҆́кнами ѡ҆заре́нїемъ ᲂу҆́мнымъ ᲂу҆мꙋ̀ показꙋ́ѧсѧ, привлачи́тъ дви́жима сего̀ къ себѣ̀ просвѣща́ема.</p>
<p>к҃в. Бг҃ъ, (є҆́же є҆́сть тро́ическое благо́е є҆ди́но) є҆́же сотворѝ, хотѧ́й сотворѝ. Но ᲂу҆́бѡ є҆́же бг҃ъ хо́щетъ, кра́йнее є҆́сть бла́го. Є҆стество́ бо є҆́сть ᲂу҆мꙋ̀ бла́гость: сотворѝ ᲂу҆̀бо ᲂу҆ма̀ самаго̀ себѐ, и҆лѝ свои́хъ сѝ зри́тельна, є҆́же собира́ти вѣ́сть зрѧ́щаго къ є҆ди́номꙋ: ᲂу҆го́дно ᲂу҆̀бо є҆́сть бг҃ови зри́тельнꙋ бы́ти ᲂу҆мꙋ̀ самагѡ̀ є҆гѡ̀: и҆ сїѐ є҆мꙋ̀ є҆́сть кра́йнѣ благо́е. Бг҃ъ же є҆́сть вои́стиннꙋ и҆ про́стѣ є҆ди́ное, къ немꙋ́же взира́ти и҆ собира́тисѧ є҆динови́днѣ, кра́йнѣ є҆́сть бла́го, ꙗ҆́коже показа́сѧ.</p>
<p>к҃г. А҆́ще є҆ди́но є҆́сть, и҆ соедине́нно раче́нїе, собо́рное по бг҃омꙋ́дрыхъ сказа́нїю, є҆ди́но є҆́сть ꙗ҆́вѣ ꙗ҆́кѡ и҆ рачи́тельствꙋемое. А҆́ще бо бы́ли бы́ста два̀ є҆́же малѣ́йшее, рачи́тельствꙋємаѧ: и҆лѝ два̀ бы́ли бы́ста рачє́нїѧ, и҆лѝ на два̀ раздѣли́лосѧ бы є҆ди́ное раче́нїе, и҆ ника́коже бы и҆менова́лосѧ є҆ди́но и҆ со́брано: ны́нѣ же є҆ди́но бы́ти глаго́лемо и҆ со́брано собо́рное раче́нїе, ꙗ҆́снѣ разꙋмѣ́ти подоба́етъ є҆ди́но бы́ти и҆ рачи́тельствꙋемое. Но ᲂу҆́бѡ преимꙋ́ществꙋетъ рачи́тельствꙋемое є҆́же ѻ҆́крестъ себѐ раче́нїѧ. И҆ не возмо́жно є҆́сть ѿню́дъ, пре́жде да́же кто̀ не ꙗ҆́лсѧ бы за рачи́тельствꙋемаго, ка́кѡлибо дабы̀ возмо́глъ и҆мѣ́ти раче́нїе є҆гѡ̀. Є҆́сть же раче́нїе сїѐ, протѧже́на любы̀, ю҆́же къ бг҃ꙋ и҆мѣ́ти, є҆сте́ственный же и҆ пи́санный зако́нъ бж҃їй и҆стѧзꙋ́етъ ѿ на́съ. Ѻ҆́въ ᲂу҆́бѡ, кра́йнѣ ᲂу҆́мъ добротолю́бенъ сꙋ́щꙋ ᲂу҆вѣщава́ѧ ꙗ҆́тисѧ за лꙋ́чшее, є҆́же є҆́сть бг҃ъ: се́й <anchor type="page" number="970"/> же, возлю́биши, глаго́лѧ, гдⷭ҇а бг҃а твоего̀ ѿ всеѧ̀ дꙋшѝ твоеѧ̀, и҆ ѿ всегѡ̀ се́рдца твоегѡ̀, и҆ всѣ́мъ помышле́нїемъ твои́мъ<footnote lang="cu">Втор. гл. ѕ҃, ст. є҃.</footnote>. И҆ гдⷭ҇ь же бг҃ъ тво́й, гдⷭ҇ь є҆ди́нъ є҆́сть. Є҆ди́но ᲂу҆́бѡ є҆́сть рачи́тельствꙋемое: є҆́же є҆́сть тро́ическаѧ є҆ди́ница, є҆́йже вои́стиннꙋ и҆ пре́жде бы́ти подоба́етъ во ᲂу҆мѣ̀ є҆́же ѻ҆́крестъ є҆ѧ̀ раче́нїѧ. Къ премі́рномꙋ ᲂу҆́бѡ є҆ди́номꙋ горѣ̀ прострѣ́тисѧ ᲂу҆мꙋ̀ жела́ти подоба́етъ. Ꙗ҆́кѡ да ѡ҆брѣ́тенїемъ и҆ видѣ́нїемъ сегѡ̀, возсїѧ́етъ и҆ є҆́же ѻ҆́крестъ є҆гѡ̀ раче́нїе, и҆ и҆сполни́тель человѣ́къ бы́ти возмо́глъ бы и҆ зако́на и҆ за́повѣди, возлюби́въ, по рече́ннымъ, гдⷭ҇а бг҃а своего̀.</p>
<p>к҃д. Не возмо́жно є҆́сть возше́дшꙋ ᲂу҆мꙋ̀ къ па́че ᲂу҆ма̀ є҆ди́номꙋ нерачи́тельнꙋ нѣ́какѡ бы́ти є҆гѡ̀: добро́тꙋ бо неизрече́ннꙋ и҆ недомы́сленнꙋ произница́ющꙋ и҆з̾ негѡ̀, ꙗ҆́кѡ ѿ вседержи́тельна ко́рене ᲂу҆срѣта́етъ: є҆гда̀ и҆ а҆́ки мре́жа раздра́тисѧ бѣ́дствꙋющи ѡ҆брѣ́тенїемъ мно́гихъ ры́бъ и҆ влече́нїемъ, ѿ бж҃е́ственныхъ просвѣще́нїй ᲂу҆́мъ ѡ҆брѣта́етсѧ: и҆ ю҆́же па́че ᲂу҆ма̀ добро́тꙋ зрѧ̀ ᲂу҆жаса́етсѧ, и҆ а҆́ки ѿ вїна̀ ᲂу҆пива́етсѧ, и҆ ꙗ҆́кѡ безꙋ́мный и҆зстꙋпа́етъ, и҆ є҆́же па́че мы́сли стра́ждетъ ᲂу҆дивле́нїе, ᲂу҆жа́сныѧ добро́ты па́че добро́тное видѣ́нїе не вмѣща́ѧ взира́ти. Тѣ́мже вои́стиннꙋ и҆ ᲂу҆́зами любвѐ содержи́мь є҆́сть, и҆ а҆́ки ѿ жа́жды ѡ҆брѣта́етсѧ ѡ҆палѧ́емь. Є҆ди́но бо є҆́сть є҆́же па́че ᲂу҆ма̀ є҆ди́ное. Но ѿ всѣ́хъ проповѣ́дꙋетсѧ ꙗ҆́кѡ всѣ́хъ преднача́ло вино́вно, ꙗ҆́кѡ нача́ло и҆ ꙗ҆́кѡ коне́цъ, ꙗ҆́кѡ содержа́нїе всегѡ̀. Но до́брыхъ и҆ благи́хъ всѣ́хъ добрѡ́ты и҆ бла́гости преисточе́нїемъ добрототво́рныѧ си́лы са́мо произведѐ, превы́ше всѧ́кїѧ добро́ты, и҆ всѧ́кїѧ бла́гости безконечнокра́тнѣ безконе́чнѡ внꙋ́трь сѣдѧ́що, и҆ без̾ сравне́нїѧ є҆ди́но сꙋ́що премі́рно: є҆ди́но є҆стество́мъ рачи́тельствꙋемо па́че всѧ́кагѡ рачи́тельствꙋема, ꙗ҆́кѡ є҆ди́но вои́стиннꙋ добро̀ и҆ бла́го, превы́шше сꙋ́що всѧ́кагѡ добра̀ и҆ бла́га, и҆ є҆ди́но зако́номъ є҆стества́ же и҆ чи́на вои́стиннꙋ возлю́блено, ꙗ҆́кѡ всѣ́хъ вино́вно, и҆ ꙗ҆́кѡ толи́кѡ, є҆ли́кѡ возлю́бленнаѧ всѧ̑ и҆ рачи́тельствꙋєма превосхожде́нїемъ добро́ты <anchor type="page" number="971"/> и҆ бла́гости превозше́дшо: и҆ є҆ди́но премі́рно вои́стиннꙋ, ꙗ҆́кѡ є҆ди́но вои́стиннꙋ сꙋ́що, и҆ всѣ́хъ сꙋ́щихъ производи́тельно. Ѡ҆браща́тисѧ ᲂу҆́бѡ подоба́етъ съ благи́мъ полꙋче́нїемъ, є҆́же глаго́летсѧ, дх҃омъ къ са́магѡ є҆ди́нагѡ ѡ҆брѣ́тенїю и҆ ра́зꙋмꙋ: ѿѻнꙋ́дꙋ же всѣ́хъ нача̑ла, и҆ и҆дѣ́же всѣ́хъ концы̀, и҆ всѧ́кѡ сама̀ ѡ҆ себѣ̀ бж҃е́ственныѧ любвѐ две́рь на́мъ благода́тїю хрⷭ҇то́вою ѿверза́етсѧ, и҆ вни́демъ въ поко́й гдⷭ҇а на́шегѡ въ весе́лїи и҆ ра́дованїи мно́зѣ, и҆ сла́дость тогѡ̀ є҆ди́нагѡ позна́емъ, и҆ бж҃е́ственна наслажде́нїѧ во и҆скꙋ́сѣ бꙋ́демъ, є҆ди́но и҆ са́ми бы́вше, а҆ не на мнѡ́га раздира́ющесѧ, и҆лѝ раздѣлѧ́ющесѧ, по сп҃си́телѧ ко ѻ҆ц҃ꙋ̀ моле́нїю, да бꙋ́дꙋтъ, глаго́лющагѡ, є҆ди́но, ꙗ҆́коже и҆ мы̀ є҆ди́но є҆смы̀<footnote lang="cu">І҆ѡа́н. гл. з҃і, ст. к҃в.</footnote>. Тогда̀ ᲂу҆́бѡ и҆ за́повѣди ѻ҆па́сни бꙋ́демъ храни́тели: возлю́биши, глаго́лющїѧ, гдⷭ҇а бг҃а твоего̀ ѿ всеѧ̀ дꙋшѝ твоеѧ̀, и҆ бли́жнѧго своего̀ ꙗ҆́кѡ са́мъ себѐ<footnote lang="cu">Лꙋкѝ гл. і҃, ст. к҃з.</footnote>, и҆ є҆́же по человѣ́кꙋ соверше́нства и҆́мемсѧ, є҆ли́кѡ дости́гнꙋти мо́щно. Коне́цъ бо зако́на любы̀ є҆́сть, въ не́йже не то́кмѡ ве́сь зако́нъ и҆ проро́цы, но и҆ всѝ ви́сѧтъ соверше́ни бы́вшїи по бг҃ꙋ во хрⷭ҇тѣ̀.</p>
<p>к҃є. Всѧ́кагѡ є҆стества̀ и҆мꙋ́щагѡ соединѧ́тисѧ съ дх҃омъ, ᲂу҆мале́нїе є҆́сть раздѣле́нїе. Тѣ́мже ᲂу҆́бѡ и҆ ᲂу҆́мъ, дѣ́йствомъ а҆́ще бы нѣ́что и҆ раздѣлѧ́лсѧ, внѣ̀ є҆́сть послѣ́дствꙋющагѡ є҆мꙋ̀ по благода́ти. Сїе́ же стра́ждетъ разли̑чна нѣ̑каѧ зрѧ̀: нѣ́сть бо мо́щно въ разли́чныхъ взира́нїихъ и҆мѣ́ти нераздѣ́льность. А҆́ще бо бы кто̀ (семꙋ̀) ᲂу҆чи́лъ не ѡ҆брѧ́щетъ со ᲂу҆до́бствомъ возда́ть сло́во. Чесогѡ̀ ра́ди ᲂу҆́мъ безмо́лвїѧ, и҆́нъ є҆́сть па́че (ᲂу҆ма̀) слїѧ́нїѧ, и҆ ᲂу҆́мъ ли бг҃обоѧ́щихсѧ стꙋжа́емомꙋ ѿ (непостоѧ́нства) страсте́й подо́бенъ бы́ти дока́жетъ, є҆́же є҆́сть безмѣ́стно. Тако́въ быва́ѧ всѧ́къ ᲂу҆́мъ дѣ́йствомъ ꙗ҆кѡва̀ зри́тъ, по нꙋ́ждѣ зрѧ̀ слѡ́жна, и҆ то́й разли́ченъ быва́етъ: и҆ простоты̀ и҆спа́даѧ, нѣ́сть возмо́жно, дабы̀ возмо́глъ и҆мѣ́ти въ се́мъ нераздѣ́льное. Под̾ раздѣле́нїемъ же лежа́щїй, ѿню́дъ ника́коже є҆́сть ѿ грѣха̀ чи́стъ, внегда̀ и҆ са́мо то̀ є҆́же раздѣлѧ́тисѧ ѡ҆ себѣ̀, возмо́гшими созира́ти <anchor type="page" number="972"/> ѡ҆ таковы́хъ, грѣ́хъ сꙋди́сѧ. Поне́же ᲂу҆́мнаѧ ᲂу҆ма̀ ве́щь къ высоча́йшемꙋ и҆ премі́рномꙋ є҆ди́номꙋ горѣ̀ взира́нїемъ, пачеесте́ственнагѡ вкꙋси́ти ᲂу҆́мнымъ чꙋ́вствомъ добра̀ должна̀ сꙋ́щи, въ раздѣле́нїе є҆́же внѣ̀ благода́ти и҆зстꙋ́пльши є҆́сть ᲂу҆жѐ. Подоба́етъ же ᲂу҆́бѡ премі́рнагѡ є҆ди́нагѡ держа́тисѧ, и҆ горѣ̀ простре́тисѧ, и҆ взира́ти къ немꙋ̀, и҆ то́чїю и҆ є҆ди́нственнѣ все́ю дꙋше́ю, а҆́ще и҆збѣ́гнꙋти хо́щемъ раздѣле́нїѧ и҆ и҆́нства. Не то́кмѡ же, но нижѐ а҆́ще бы къ є҆ди́номꙋ ᲂу҆́бѡ взира́лъ, зда́ннꙋ же, нераздѣле́нъ мо́жетъ бы́ти ᲂу҆́мъ. Є҆ди́но бо зда́нно, не мо́жетъ глаго́латисѧ вои́стиннꙋ про́сто: предѣ́льно бо є҆́сть и҆ сло́жно, и҆ ѡ҆пи́сано: и҆ сегѡ̀ ра́ди нижѐ про́стѣ є҆ди́ное и҆мѣ́ти пра́веднѣ є҆́сть и҆менова́тисѧ, нижѐ про́стѡ и҆мѣ́ти бꙋ́детъ и҆ є҆динови́дно ᲂу҆́мъ своѐ дѣ́йство къ семꙋ̀ неꙋкло́ннѣ взира́ѧ: бꙋ́детъ бо предѣ́льно и҆ ѡ҆пи́сано взира́нїе сегѡ̀ со сложе́нїемъ, ꙗ҆ково̀ є҆́сть и҆ зри́мое ѿ негѡ̀, и҆ бг҃ови́дныѧ благода́ти про́ста, и҆ безнача́льна, безпредѣ́льна же и҆ неѡпи́сана ᲂу҆строѧ́ющїѧ є҆го̀ ѿпаде́тъ, и҆ та́йнагѡ, и҆ па́че ᲂу҆ма̀ є҆ди́нагѡ внѣ̀ бꙋ́детъ. И҆ своеѧ̀ сла́вы, ꙗ҆́же є҆́сть наслажде́нїе є҆динонача́льна сво́йства, и҆ безнача́лїѧ безпредѣ́лїе и҆ простота̀, въ безви́дномъ є҆динови́днѣ быва́ющи, лиши́лсѧ є҆́сть. И҆ преесте́ственныѧ и҆ неизрече́ннѣйшїѧ добро́ты не достиза́етъ мечта́нїе пострада́ти. Подоба́етъ же ᲂу҆́бѡ ᲂу҆мꙋ̀ къ безнача́льномꙋ про́стомꙋ и҆ безпредѣ́льномꙋ и҆ вои́стиннꙋ є҆ди́номꙋ взира́ти, и҆ горѣ̀ простира́тисѧ: и҆ та́мѡ тща́тисѧ ѡ҆сїѧва́тисѧ, (и҆) съ началособира́тельною є҆ди́ницею соединѧ́тисѧ, и҆ сегѡ̀ ра́ди съ собо́ю, да не то́кмѡ возлю́бленъ бꙋ́детъ ѿ лꙋ́чшагѡ, ꙗ҆́кѡ ᲂу҆подо́билсѧ є҆мꙋ̀, є҆ли́ко є҆́сть возмо́жно, безпредѣ́лїемъ же и҆ простото́ю, безви́дїемъ и҆ невоѡбраже́нїемъ: но да и҆ са́мъ бж҃е́ственнꙋю и҆ предобро́тнꙋю добро́тꙋ и҆ преесте́ственнꙋю возлюби́ти возмо́жетъ, ꙗ҆́кѡ восте́къ, по речє́ннымъ, ко ᲂу҆подобле́нїю. Поне́же бо подо́бнымъ быва́ти є҆сте́ственнѣ ѡ҆бы́че люби́тельно завѣща́нїе къ подѡ́бнымъ, ꙗ҆́вѣ є҆́сть вои́стиннꙋ, ꙗ҆́кѡ возлю́бленъ бꙋ́детъ, и҆ взаи́мъ возлю́битъ ᲂу҆́мъ бг҃а: подо́бное бо подо́бномꙋ є҆́сть подо́бно. И҆ ꙗ҆́коже подо́бїе и҆́мать є҆́же воз̾ѡбраща́тисѧ, <anchor type="page" number="973"/> ѿню́дъ и҆мѣ́ти бꙋ́детъ си́це, и҆ ко є҆́же люби́ти, є҆́же взаи́мъ люби́мꙋ бы́ти. Па́че чесогѡ̀ бо́льша страда́нїѧ междꙋ̀ бг҃омъ и҆ дꙋше́ю ничто́же є҆́сть.</p>
<p>к҃ѕ. Па́че своегѡ̀ сѝ є҆стества̀ тогда̀ ᲂу҆́мъ быва́етъ, є҆гда̀ въ сꙋ́щемъ па́че ᲂу҆ма̀ ѿню́дъ бꙋ́детъ, безви́денъ же и҆ без̾ѡбра́зенъ, и҆ ѿню́дъ ѡ҆боже́ннѣ невоѡбраже́нъ бы́въ, безнача́ленъ же и҆ безконе́ченъ, и҆ ꙗ҆́коже сло́вомъ рещѝ, па́че своегѡ̀ соедине́нїѧ. Є҆гда́ же по́мысленное своѐ и҆́мать съ собо́ю, и҆ въ бж҃е́ственныхъ бы́лъ бы и҆ мы́сленныхъ ᲂу҆пражднѧ́ѧсѧ, тогда̀ є҆сте́ственнѣ глаго́летсѧ, и҆ двиза́тисѧ и҆ дѣ́йствовати, и҆ во свое́мъ сѝ є҆стествѣ̀ стоѧ́ти. Помно́гꙋ же превы́ше є҆́сть є҆́же па́че є҆стества̀ тогѡ̀, є҆́же по є҆стествꙋ̀, и҆ є҆́сть ѕѣлѡ̀ вы́шше. Подоба́етъ ᲂу҆́бѡ люби́ти тща́тисѧ бы́ти тогѡ̀, є҆́же па́че є҆стества̀, ꙗ҆́кѡ наипа́че лꙋ́чшагѡ, по глаго́лющей за́повѣди, ревнова́ти бо́льшихъ дарова́нїй. Но ᲂу҆́бѡ ꙗ҆́вѣ ꙗ҆́кѡ ᲂу҆́мъ въ пачеесте́ственнѣмъ сы́й въ бз҃ѣ є҆́сть, (кромѣ́шнїй бо є҆́сть всѧ́кагѡ є҆стества̀ бг҃ъ, и҆́же вои́стиннꙋ є҆́сть дре́внѣйшее и҆ про́стѣ є҆ди́ное) подоба́етъ ᲂу҆́бѡ къ дре́внѣйшемꙋ и҆ про́стѣ є҆ди́номꙋ ᲂу҆мꙋ̀ горѣ̀ простира́тисѧ, и҆ тща́тисѧ взира́ти и҆ возводи́тисѧ а҆́ки въ преесте́ственное є҆ди́но, да па́че своегѡ̀ є҆сте́ственнагѡ дѣ́йства возше́дшꙋ, лꙋ́чше бꙋ́детъ є҆мꙋ̀, не́жели во свое́мъ сѝ по є҆стествꙋ̀ стоѧ́щꙋ.</p>
<p>к҃з. Ко́еждо ѿ сꙋ́щихъ во свои́хъ сѝ сво́йственныхъ ра́дꙋетсѧ же и҆ почива́етъ є҆сте́ственнѣ: ꙗ҆̀же всѧ̑ во дре́внѣйшемъ вино́внѣмъ предсоста́вишасѧ по винѣ̀ є҆динови́днѣй. Тогда̀ ᲂу҆́бѡ во и҆́стинна весє́лїѧ ᲂу҆́мъ прїи́детъ є҆сте́ственнѣ, и҆ ра́дость и҆мѣ́ти бꙋ́детъ не ма́лꙋ, и҆ почі́етъ ѿню́дъ, є҆гда̀ всѧ̑ прише́дъ и҆ ѡ҆ста́вль, къ є҆динонача́льнѣй ѻ҆́нѣй и҆ пе́рвѣйшей винѣ̀ горѣ̀ просте́рлсѧ бы, и҆ та́мѡ бы дости́глъ ѡ҆браще́нїемъ ᲂу҆́мнымъ, ѿ неѧ́же всѧ̑ же сꙋ́ть, и҆ ꙗ҆̀же всѣ́хъ, си́рѣчь нача̑ла же и҆ среды̀ и҆ концы̀, и҆ въ не́йже всѧ̑ соста́вишасѧ и҆ соде́ржатсѧ, и҆ є҆́юже къ концꙋ̀ своемꙋ̀ во́дѧтсѧ соверша́ємаѧ: и҆ є҆ѧ́же ра́ди благостра́ждꙋтъ благостра́ждꙋщаѧ: ѿ неѧ́же и҆ са́мъ то́й ᲂу҆жѐ ᲂу҆́мъ, и҆ како́въ є҆́сть, созда́сѧ: ѡ҆́бразомъ нѣ́кимъ самомꙋ̀ къ себѣ̀ мо́щно є҆́сть ᲂу҆мꙋ̀ <anchor type="page" number="974"/> ѡ҆браща́тисѧ, ко ѻ҆́нѣй и҆́стиннѣй и҆ всѣ́хъ винѣ̀ ѡ҆браща́емꙋ, сꙋ́щей є҆гѡ̀ и҆́стинномꙋ первоѡбра́зїю. А҆ поне́же ко́еждо са́мо себѐ лю́битъ є҆сте́ственнѣ, и҆ наина́че же ᲂу҆́мъ сїѐ стра́ждетъ, ꙗ҆́кѡ недости́жныѧ добро́ты па́че ᲂу҆ма̀ є҆ди́нагѡ ѡ҆́бразъ сы́й предобро́тенъ: ѕѣлѡ̀ лю́битъ ѡ҆браще́нїемъ взира́ѧ къ своемꙋ̀ сѝ вино́вномꙋ, занѐ, ꙗ҆́коже рече́сѧ, самаго̀ себѐ зри́тъ та́мѡ зрѧ̀, и҆ превозлюблѧ́етъ. И҆ и҆́накѡ же, ꙗ҆́кѡ и҆ сїѐ любы̀ нѣ́каѧ є҆́сть тѣ́мъ, и҆з̾ негѡ́ же къ томꙋ̀ ѿ негѡ́же є҆сте́ственнѣ люби́тельна, ꙗ҆́коже и҆ напроти́въ, раче́нїе ѡ҆бдержи́тсѧ въ роди́телехъ къ рождє́ннымъ. Сегѡ̀ ра́ди мно́га нѣ́каѧ возница́етъ и҆ неизрече́нна сла́дость къ всѣ́хъ вино́вномꙋ возвраща́ющꙋсѧ є҆ди́номꙋ. Къ томꙋ́ бо и҆з̾ негѡ́же є҆́сть, ѡ҆браща́етсѧ, и҆ къ самомꙋ̀ себѣ̀, ꙗ҆́коже рече́сѧ. Та́мѡ бо предсоста́вишасѧ сло́вомъ вины̑ всѧ̑, тѣ́мже и҆ ᲂу҆́мъ ꙗ҆́кѡ ѿ всѣ́хъ сы́й є҆ди́но, во є҆́же бы́ти є҆́сть въ па́че ᲂу҆ма̀ є҆ди́номъ, ꙗ҆́кѡ вино́внѣмъ первоѡбра́знѣмъ.</p>
<p>к҃и. Ꙗ҆́коже ѿ па́че сꙋщества̀ сꙋ́щагѡ всѧ́ко сꙋщество̀, и҆ є҆стество̀ всѧ́ко ѿ и҆́же па́че є҆стества̀, и҆ ѿ безлѣ́тнагѡ и҆ несло́жнагѡ, ꙗ҆̀же во вре́мени же и҆ слѡ́жнаѧ, є҆ще́ же ᲂу҆́бѡ ѿ незда́ннагѡ, зда̑ннаѧ бы́ти є҆стество̀ и҆́мꙋтъ: та́къ и҆ всѧ́къ ви́дъ ѿ безви́днагѡ бы́сть и҆ ѿ премі́рнагѡ є҆ди́нагѡ, мнѡ́гаѧ и҆ ви̑димаѧ. Оу҆̀бо къ є҆ди́номꙋ безви́дномꙋ не ᲂу҆пражнѧ́ѧйсѧ, и҆ взира́ѧй, и҆ а҆́ки ѿ ѻ҆́нагѡ зави́сѧй, но ко и҆но́мꙋ чесомꙋ̀ въ ви́дѣ и҆ тва́ри зри́мыхъ: се́й несравне́нною мѣ́рою ᲂу҆ма́ленное превышесꙋ́щагѡ пе́рвѣйшее положѝ, и҆ і҆дѡлослꙋжи́телей не́гли бли́зъ стои́тъ: въ не́мже бо ᲂу҆пражнѧ́етсѧ кто̀, и҆ къ немꙋ́же взира́етъ, сегѡ̀ и҆ жела́етъ, и҆ є҆гѡ́же жела́етъ, си́мъ и҆ побѣжда́етсѧ, и҆ и҆́мже побѣжде́нъ быва́етъ, си́мъ и҆ порабо́тисѧ. Си́це слꙋ́житъ се́й тва́ри па́че творца̀. Си́мъ во ᲂу҆́мъ коегѡ́ждо и҆ порабо́тисѧ и҆ слꙋ́житъ є҆мꙋ̀, и҆ лю́битъ (є҆̀) є҆́же взира́етъ, и҆ въ не́мже ᲂу҆пражднѧ́етсѧ. А҆́ще же кромѣ̀ є҆ди́нагѡ про́стагѡ и҆ безви́днагѡ ᲂу҆праждне́нїе и҆ взира́нїе толи́кѡ пополза́тисѧ твори́тъ: къ є҆ди́номꙋ безви́дномꙋ про́стомꙋ (да бꙋ́детъ) на́мъ тща́нїе, и҆ позна́нїе ѡ҆браще́нїемъ: и҆ горѣ̀ просте́ртїемъ ᲂу҆́мнымъ, и҆дѣ́же сокрѡ́вища <anchor type="page" number="975"/> всѧ́кагѡ сꙋ́ть ра́зꙋма, и҆ и҆дѣ́же дости́гшымъ, всѧ́кагѡ видѣ́нїѧ поко́й и҆лѝ почи́тїе, и҆ ѿ є҆́же помышлѧ́ти преста́тїе, и҆ па́че ᲂу҆ма̀ молча́нїе, и҆ неисповѣди́мо ра́дованїе во мно́зѣ ᲂу҆дивле́нїи.</p>
<p>к҃ѳ. А҆́ще всѧ̑ сꙋ̑щаѧ є҆́же бы́ти жела́ютъ: є҆́сть же всѣ́хъ є҆́же бы́ти, по винѣ̀, въ па́че є҆́же бы́ти є҆ди́номъ, всѧ̑ ᲂу҆́бѡ и҆ па́че же словє́снаѧ, ѿ сꙋ́щихъ, пра́вѡ и҆ ꙗ҆́коже подоба́етъ дви́жꙋщасѧ, па́че є҆́же бы́ти и҆ є҆ди́нагѡ жела́ютъ, є҆́же бы́ти жела́ющаѧ, ᲂу҆̀бо не къ па́че є҆́же бы́ти є҆ди́номꙋ горѣ̀ простира́ѧйсѧ ᲂу҆́мъ, нижѐ сегѡ̀ жела́ѧй, развращє́нна и҆ погрѣ̑шна ᲂу҆потреблѧ́етъ движє́нїѧ, и҆ своегѡ̀ и҆спа́даетъ досто́инства, є҆́же є҆́сть па́че є҆́же бы́ти є҆ди́нагѡ позна́нїе, и҆ бж҃е́ственнѣйшее къ немꙋ̀ па́че ᲂу҆ма̀ є҆динови́дное соедине́нїе и҆ возлюбле́нїе.</p>
<p>л҃. Винѡ́внаѧ и҆зли́шше и҆́мꙋтъ добрѡ́ты вини́мыхъ: вино́вное же всѣ́хъ ѻ҆́бще, є҆ди́ное пресꙋ́щественное. А҆́ще ᲂу҆́бѡ ᲂу҆́мъ прилѣпи́лсѧ бы къ нѣ́чесомꙋ ѿ ꙗ҆̀же по є҆ди́нѣмъ пресꙋ́щественнѣмъ, ꙗ҆́кѡ къ добрꙋ̀, и҆лѝ ꙗ҆́кѡ ка́кѡ ли́бо ᲂу҆́мна досто́йнꙋ привлече́нїѧ, ꙗ҆́вѣ погрѣшѝ намѣ́ренїе є҆гѡ̀. Добротолю́бенъ ᲂу҆̀бо сы́й, но не къ пе́рвомꙋ и҆ и҆́стинномꙋ (ѿ негѡ́же всѧ̑ дѡ́браѧ прича́стїемъ сꙋ́ть дѡбра̀) пресꙋ́щественномꙋ є҆ди́номꙋ: но къ прича̑стнымъ сꙋ́щымъ ѿ ѻ҆́нагѡ добро́ты ᲂу҆ны́нїемъ и҆лѝ невѣ́жествомъ дви́жимь. Оу҆лꙋче́ннѣ же разсмотрева́ющїй ᲂу҆́мъ, къ є҆ди́номꙋ пресꙋ́щественномꙋ своѐ простира́етъ мы́сли взира́нїе: разсꙋжда́ѧ ꙗ҆́снѣ, ꙗ҆́кѡ ли́шше полꙋ́читъ то̀, є҆гѡ́же жела́етъ, ꙗ҆́кѡ въ вино́вно во ѻ҆́но ᲂу҆́мно взира́нїе дости́гъ: и҆ ꙗ҆́кѡ ничто́же є҆́сть свои́хъ, и҆лѝ какова̀ ли́бо добра̀ препода́тельно, то́чїю пресꙋ́щественное є҆ди́но. А҆́ще бо нѣ́каѧ и҆ мнѣ́ласѧ бы́ша си́лы сꙋ́ща предпода̑тельныѧ свои́хъ, но не вы́нꙋ пребыва́ти и҆́мꙋтъ є҆стество̀ сїѧ̀ въ рачи́тельнѣмъ ᲂу҆мѣ̀: є҆ди́номꙋ бо сїѧ̀ ст҃о́мꙋ дх҃ꙋ твори́ти вѣ́рꙋетсѧ, и҆ ꙗ҆́коже бы хотѣ́лъ дѣ́йствовати, и҆ гдѣ́ либо, ꙗ҆́кѡ гдⷭ҇ь сы́й, и҆ є҆стества̀ сы́й влⷣчнѧ, и҆ лицѐ трїѷпоста́сныѧ є҆ди́ницы. Къ пресꙋ́щественномꙋ ᲂу҆̀бо є҆ди́номꙋ ѡ҆браща́тисѧ подоба́етъ ᲂу҆мꙋ̀, и҆дѣ́же не то́кмѡ и҆сто́чникъ каковы́хъ ли́бо бла̑гъ, но и҆ дарова́нїй неѿе́млемое є҆́сть раздаѧ́нїе.</p>
<anchor type="page" number="976"/>
<p>л҃а. Всѧ̑ сꙋ̑щаѧ жела́ютъ є҆сте́ственнѣ блага́гѡ: є҆ди́но же є҆́сть вои́стиннꙋ бла́го, а҆́ще и҆ мнѡ́гимъ глаго́лємымъ благи̑мъ. Про́стѣ бо бла́го, и҆ а҆́ки всесоверше́нно во мно́гихъ не ѡ҆брѧ́щеши ничесо́же. Но по нѣ́коемꙋ бла́га прича́стїю глаго́лемо бла́го нѣ́какѡ, ѿ є҆ди́на пресꙋ́щественнагѡ причаща́ющосѧ блага́гѡ, ника́коже сїѐ и҆мꙋ́що ѿ себѐ. Ѻ҆́но бо то́кмѡ є҆ди́но пресꙋ́щественное, бла́го є҆́сть про́стѣ и҆ пребла́го, и҆ и҆сто́чникъ всѧ́кїѧ бла́гости, и҆ свои́хъ сѝ препода́тельно, и҆ къ самомꙋ̀ себѣ̀ є҆сте́ственнѣ ѡ҆брати́тельно, всѧ́кагѡ сꙋщества̀, бытїѧ̀, навыкнове́нїѧ, си́лы, движе́нїѧ, дѣ́йства, сво́йства, и҆ каковы́ѧ ли́бо добро́ты и҆ бла́гости: и҆ про́стѣ сꙋ̑щаѧ всѧ̑, и҆ всѧ̑ ѻ҆́крестъ сꙋ́щихъ ви̑димаѧ, ѿѻнꙋ́дꙋ ѿ є҆ди́нагѡ пресꙋ́щественнагѡ прїѧ́ша ꙗ҆вле́нїе твори́тельнѣ. Сегѡ̀ ра́ди ᲂу҆́мъ къ и҆но́мꙋ чесомꙋ̀, а҆ не къ пресꙋ́щественномꙋ про́стꙋ є҆ди́нꙋ носи́мь, погрѣ́шно и҆́мать движе́нїе, двиза́ѧсѧ ᲂу҆́бѡ не́гли ко бла́гꙋ, не къ вои́стиннꙋ же и҆ про́стѣ бла́гꙋ. Нижѐ ко ᲂу҆благода́тствꙋющемꙋ и҆ лꙋ́чша сотворѧ́ющемꙋ, и҆ и҆на̑ѧ превосхожде́нїемъ благотвѡ́рна преизлїѧ́нїѧ ᲂу҆благода́тствованїѧ и҆ лꙋ́чшинства тре́бꙋющаѧ.</p>
<p>л҃в. Оу҆́мъ ᲂу҆́бѡ мно́гихъ под̾ раздѣле́нїемъ ѿ безꙋ́мїѧ лежа́щъ и҆ а҆́ки растерзава́емь ѿ мно́гихъ, не вѣ́сть благо́е про́стѣ є҆ди́ное: нижѐ ᲂу҆́бѡ и҆́щетъ, нижѐ ᲂу҆пражднѧ́етсѧ къ немꙋ̀. Ѡ҆ ни́хже глаго́летъ и҆́же въ дв҃дѣ дх҃ъ: Мно́зи глаго́лютъ: кто̀ ꙗ҆ви́тъ на́мъ блага̑ѧ<footnote lang="cu">Ѱал. д҃, ст. з҃.</footnote>; а҆ не благо́е, и҆ влѣ́потꙋ: ѡ҆ мно́гихъ пекꙋ́щесѧ и҆ мо́лвѧще, невѣ́дꙋще ꙗ҆́кѡ є҆ди́нагѡ є҆́сть и҆ска́ти потре́ба. Є҆гѡ́же ча́сть, ꙗ҆́же ст҃ы́мъ бж҃їимъ сло́вомъ бла́га и҆зрече́сѧ, и҆лѝ не разꙋмѣ́вше претеко́ша, и҆лѝ вознеради́вше ѿтщети́шасѧ (є҆ѧ̀) ни понѐ во ᲂу҆́мъ полага́юще взыска́ти па́че всѣ́хъ взыска́тисѧ досто́йнѣйшагѡ: води́ми же бы́вшїи дв҃домъ наказа́телемъ, и҆ ꙗ҆́кѡ стопа́мъ ѻ҆́нагѡ послѣ́довати подоба́етъ сꙋди́вшїи: зна́менасѧ на на́съ, глаго́лютъ, свѣ́тъ лица̀ твоегѡ̀ гдⷭ҇и: си́рѣчь ра́зꙋмъ є҆ди́нственныѧ сла́вы твоеѧ̀ зна́менасѧ ꙗ҆́кѡ въ зерца́лѣ въ на́съ. <anchor type="page" number="977"/> Та́кѡ во мно́гихъ ра́дꙋютсѧ и҆зѻби́льнїи и҆ мно́зи лю́дїе благи́хъ. Си́це внꙋ́трь ѡ҆зарѧ́ютсѧ живꙋ́щїи дꙋхо́внѡ є҆ди́нственнагѡ и҆ про́стѣ блага́гѡ вѣ́дѣнїемъ ѿ дх҃а премі́рнѣ просвѣща́еми.</p>
<p>л҃г. Ꙗ҆́коже влече́нїе водна́гѡ тече́нїѧ бо́льше бы бы́ло є҆динови́днѣ пролїва́емо, не́жели раздѣлѧ́емо и҆ раскала́емо на мнѡ́га. Та́кѡ и҆ взира́нїе ᲂу҆ма̀, и҆ движе́нїе же є҆гѡ̀ и҆ жела́нїе ѕѣ́льнѣйше бꙋ́детъ ᲂу҆́бѡ, взира́ющо не многоча́стнѣ, ни многоѡбра́знѣ, но є҆динови́днѣ и҆ без̾ раздѣле́нїѧ, є҆́же быва́ти є҆стество̀ и҆́мать къ премі́рномꙋ и҆ про́стѣ є҆ди́номꙋ горѣ̀ протѧже́нїемъ и҆ взира́нїемъ и҆ видѣ́нїемъ. Собира́тельно бо є҆́сть вои́стиннꙋ премі́рное и҆ простѣ́йшее є҆ди́но. И҆ сїѐ зрѣ́ти ᲂу҆́мъ сподо́бисѧ, не мо́щно є҆́сть не воѡбрази́тисѧ ꙗ҆́коже подоба́етъ подо́бнѣ томꙋ̀ а҆́ки ѡ҆́бразъ, и҆ не бы́ти безви́денъ, въ чинꙋ̀ є҆динови́днѣмъ, про́стъ, безша́ренъ, безви́денъ, безка́чественъ, неѡсѧ́женъ, безпредѣ́ленъ, безконе́ченъ, безѡбра́зенъ: и҆ є҆щѐ про́стѣ є҆ди́но премі́рно, лꙋча́ми бж҃е́ственна и҆ премі́рна раче́нїѧ просвѣще́нъ во ѿкрове́нїи ра́зꙋма та́инственна, безгла́сїемъ и҆ неразꙋ́мїемъ, па́че сло́ва и҆ помышле́нїѧ ᲂу҆вѣнча́нъ бы́въ, наслажда́ѧсѧ дꙋхо́вна ра́дованїѧ, и҆ весе́лїѧ небе́сна. И҆ є҆щѐ и҆змѣнѧ́етсѧ на бж҃е́ственнѣйшее и҆ въ бж҃е́ственный ѡ҆́бразъ ѡ҆блека́етсѧ, въ про́стое и҆ безконе́чное, и҆ безѡбра́зное, и҆ безви́дное, и҆ є҆ди́ное, и҆ въ предречє́ннаѧ и҆на̑ѧ дꙋхо́внѣ воѡбразꙋ́емь. И҆ а҆́ще бы ᲂу҆́бѡ не сїѐ томꙋ̀ бы́ло и҆ не пострада́лъ бы таково́е бж҃е́ственно и҆змѣне́нїе во ѡ҆сѧза́нїе и҆ мечта́нїе є҆ди́нагѡ премі́рнагѡ, ника́коже дости́же. Є҆ди́ница бо є҆динотво́рна є҆́сть бг҃ъ, и҆ ᲂу҆́мъ па́че помышле́нїѧ, и҆ тогда̀ є҆ли́кѡ мо́щно є҆́сть ᲂу҆́мъ премі́рнѣ сего̀ мечта́етъ: є҆гда̀ съ глаго́ланными и҆ є҆ди́но па́че помышле́нїѧ бꙋ́детъ, бж҃е́ственнымъ мечта́нїемъ сїѐ пострада́въ.</p>
<p>л҃д. Тро́ическое пресꙋ́щественнагѡ бж҃ества̀ въ є҆ди́нственное собра́сѧ преесте́ственнѣ. Є҆ди́ница бо трїѷпоста́снаѧ є҆́сть бг҃ъ. Нѣ́сть ᲂу҆̀бо мо́щно въ подо́бїи прїи́скреннѣмъ бж҃їи бы́ти дꙋшѝ ѡ҆бра́знѣ, не и҆ то́й сꙋ́щей трича́стнѣй, къ себѣ̀ бы́вшей преесте́ственнѣ є҆ди́но: глаго́лю же трича́стнꙋю дꙋ́шꙋ: не по слове́ственнѣй <anchor type="page" number="978"/> и҆ похотѣ́тельнѣй и҆ ꙗ҆́ростнѣй ча́сти: и҆́стиннѡ бо не въ се́мъ є҆́сть трича́стна дꙋша̀: не бо̀ ᲂу҆свое́ннѣ ѡ҆брѣта́етсѧ слове́сна дꙋша̀ къ по́хоти и҆ ꙗ҆́рости: сꙋ́ть бо сїѧ̑ ѿ безслове́сныѧ ча́сти привзѧ̑та настоѧ́щагѡ ра́ди ско́тнагѡ житїѧ̀ приподстоѧ̑ща, безсловє́сна и҆ тє́мна ѡ҆ себѣ̀. Дꙋша́ же и҆ слове́сна є҆́сть, и҆ є҆стество̀ є҆ѧ̀ и҆спо́лнь є҆́сть свѣ́та ᲂу҆́мна. И҆ подоба́етъ вои́стиннꙋ ѻ҆́на глаго́лати бы́ти є҆ѧ̀, и҆́хже кромѣ̀ дѣ́йствовати свое́ си не мо́жетъ дѣ́йство. Но ᲂу҆́бѡ без̾ ꙗ҆́рости и҆ по́хоти дѣ́йствꙋетъ, и҆ наипа́че тогда̀ вои́стиннꙋ дѣ́йствꙋетъ, є҆гда̀ без̾ си́хъ дѣ́йствꙋетъ. Не вои́стиннꙋ ᲂу҆́бѡ ча̑сти сїѧ̑ є҆ѧ̀ сꙋ́ть, но ꙗ҆́коже рѣ́хъ, ско́тнагѡ и҆ до́льнагѡ слꙋ́чаѧ си̑лы сꙋ́ть, то́й приподста́вше. Дꙋша́ бо слове́сна, ᲂу҆́мнѣ вы̑шнѧѧ разсмотрѧ́ющи, и҆ мечта́ющи мы́слєннаѧ, и҆ па́че себѐ горѣ̀ простира́ющисѧ: и҆, ꙗ҆́коже рещѝ, возска́чꙋщи, дале́че нѣ́гдѣ поверга́етъ ꙗ҆́кѡ бꙋесло́вїе сꙋ́етно по́хоть и҆ ꙗ҆́рость, не и҆мꙋ́щи въ нѧ́же сїѧ̑ да ᲂу҆потреби́тъ, (та́мѡ) и҆дѣ́же простота̀ и҆ безви́дное, и҆ безѡбра́зное, безша́рное же и҆ невоѡбраже́нное, и҆ и҆на̑ѧ є҆ли̑ка ᲂу҆́мъ свобо́денъ и҆ є҆динови́денъ и҆ соедине́нъ къ себѣ̀, и҆ ѿню́дъ про́стъ и҆стѧзꙋ́ютъ. Но є҆́сть трича́стна сво́йственнѣ свое́ю простото́ю дꙋша̀ ᲂу҆́мъ сꙋ́щи, ᲂу҆потреблѧ́ющи сло́во и҆ дꙋ́хъ своѧ̑ си сво́йствєннѣйшаѧ, и҆ простотꙋ̀ є҆ѧ̀ ѿню́дъ ника́коже поврежда̑ющаѧ. Занѐ нижѐ тро́йственное є҆динонача́льнагѡ бж҃ества̀, є҆гѡ́же ѡ҆́бразъ подо́бенъ є҆́сть дꙋша̀, своемꙋ̀ є҆ди́нственномꙋ и҆ про́стомꙋ препѧ́тственнѣ стои́тъ, но є҆́сть и҆ про́сто є҆диноизвѣ́стнѣ бж҃ество̀ пресꙋ́щественно, и҆ па́ки ничто́же мнѣ́е, и҆ та́кѡ ᲂу҆твержде́ннѣ трⷪ҇ца. Сїѧ̑ ᲂу҆́бѡ, дꙋша̀, (си́рѣчь ᲂу҆́мъ, ᲂу҆́мъ бо є҆́сть, и҆ всѐ ᲂу҆́мъ, дꙋша̀,) сло́во, и҆ дꙋ́хъ, преесте́ственнѣ бы́ша є҆ди́но, и҆́стинное подо́бїе подаю́тъ на́мъ трїѷпоста́снагѡ є҆ди́нагѡ бж҃ества̀. Сїе́ же не ѿи́нꙋдꙋ мо́щно є҆́сть бы́ти, то́чїю ѿ горѣ̀ зрѣ́нїѧ и҆ видѣ́нїѧ преесте́ственныѧ тро́ическїѧ є҆ди́ницы. сїѧ́ бо є҆́сть дꙋ́шꙋ таковꙋ̀ сотво́ршаѧ, и҆ ѡ҆браща́ющаѧ сїю̀ на сїѐ, ѿпа́дшꙋ: и҆ кромѣ̀ є҆́же къ не́й зрѣ́нїѧ и҆ видѣ́нїѧ семꙋ̀ бы́ти дꙋшѝ не возмо́жно є҆́сть. Є҆мꙋ́же не бы́вшꙋ, нижѐ возвра́щшꙋсѧ подо́бїю, и҆ си́мъ <anchor type="page" number="979"/> ѡ҆́бразомъ скꙋ́дни ꙗ҆ви́мсѧ, и҆ па́че же на зри́тельнѣй ча́сти, и҆ на и҆́стинѣ, ꙗ҆̀же наипа́че тща́нїю достѡ́йнѣйша. И҆ без̾ ни́хже, въ безстра́стно ᲂу҆строе́нїе дости́гнꙋти на́мъ нѣ́сть возмо́жно. Ꙗ҆́коже бо во благо́мъ дѣ́йственнѣ на́мъ бы́ти подоба́етъ, да бꙋ́демъ ѿ безстра́стныхъ. Та́кѡ и҆ ко и҆́стинѣ зри́тельнѣ, да бꙋ́демъ бг҃ови́дни, бг҃ꙋ и҆́же над̾ всѣ́ми слꙋжа́ще и҆ бо́зи положе́нїемъ и҆ сотвори́тисѧ, и҆ бы́ти по возмо́жномꙋ подо́бїю началоѡбра́зїѧ жела́юще. А҆́ще же є҆ди́но бы́ти нꙋ́жно є҆́сть на́мъ за первоѡбра́знагѡ премі́рнагѡ є҆ди́нагѡ подо́бїе, сїе́ же є҆́же къ са́момꙋ томꙋ̀ премі́рномꙋ є҆ди́номꙋ горѣ̀ зрѣ́нїе и҆ видѣ́нїе и҆ горѣ̀ просте́ртїе и҆ ᲂу҆́мнѡ ѡ҆браще́нїе є҆стество̀ и҆́мꙋтъ твори́ти на́мъ, и҆ є҆́же къ са́момꙋ томꙋ̀ є҆ди́номꙋ неꙋкло́ннѣ смотрѣ́ти. Всѧ́цѣмъ ᲂу҆́бѡ ѡ҆́бразомъ подоба́етъ покꙋша́тисѧ взира́ти къ па́че ᲂу҆ма̀ є҆ди́номꙋ премі́рномꙋ, и҆ та́мѡ завѣща́ти всѣ́хъ себѐ всѧ́цѣмъ тща́нїемъ, и҆ всѣ́мъ се́рдцемъ и҆ дꙋше́ю, и҆ пита́ти въ себѣ̀ препросте́ртое є҆ди́нагѡ и҆ са́магѡ премі́рнагѡ раче́нїе, ꙗ҆́кѡ да са́мо раче́нїе є҆гѡ̀ вмѣ́стѡ кри́лъ ст҃ы́хъ бꙋ́детъ є҆́же къ немꙋ̀ ᲂу҆́мномꙋ горѣноше́нїю на́шемꙋ. И҆ та́кѡ всегда̀ ꙗ҆́кѡ на воздꙋ́сѣ въ безви́днѣмъ ᲂу҆строе́нїи є҆динови́днѣмъ съ гдⷭ҇емъ бꙋ́демъ вои́стиннꙋ є҆ди́нѣмъ, тро́ичнѣ тро́ицꙋ ᲂу҆́мнѣ, слове́снѣ же и҆ дꙋхо́внѣ воспѣва́юще, и҆ къ не́й ꙗ҆́кѡ вои́стиннꙋ возсїѧ́юще и҆ ᲂу҆жаса́ющесѧ, и҆ є҆́же по си́лѣ на́шей соедине́нїемъ съ є҆ди́нѣмъ соединѧ́еми є҆динови́днѣ па́че соедине́нїѧ.</p>
<p>л҃є. Є҆ди́ница чꙋ́вствена, всѧ́кагѡ чи́слимагѡ мно́жества є҆́сть нача́ло. И҆ є҆ди́ница премі́рна всегѡ̀ ви́димагѡ же и҆ помышлѧ́емагѡ мно́жества, и҆ всегѡ̀ сꙋ́щагѡ, нача́ло є҆́сть. Ꙗ҆́коже ᲂу҆̀бо всѧ́ко число̀ ѿ є҆ди́ницы и҆́мать нача́ло, та́кѡ всѐ сꙋ́щее ка́колибо, ѿ премі́рнагѡ пролива́етсѧ є҆ди́нагѡ, по винѣ̀ и҆лѝ є҆сте́ственнѣй и҆лѝ твори́тельнѣй. Ѻ҆ба́че чи́слимыѧ ᲂу҆́бѡ є҆ди́ницы положе́нїе, є҆ли́кѡ чꙋ́вствена є҆́сть, є҆стествꙋ̀ своемꙋ̀ послѣ́дованнѣ послѣ́дствꙋетъ. Нача́ло бо сꙋ́щихъ всѣ́хъ ꙗ҆̀же под̾ число́мъ, и҆ чꙋ́вство (сїѐ) пе́рво полага́етъ ю҆̀ чи́слѧщи. На премі́рномъ же є҆ди́номъ, занѐ є҆́сть па́че ᲂу҆ма̀, сопроти́вное зри́тсѧ. <anchor type="page" number="980"/> Є҆сте́ственнѣ бо сꙋ́щи є҆ди́ница, пе́рвѣйшаѧ всѣ́хъ, ᲂу҆́мъ сїю̀ по всѣ́хъ полага́етъ. Ни є҆ди́нъ бо возмо́же ᲂу҆́мъ, премі́рное є҆ди́но сотвори́ти нача́ло, ѿ сегѡ̀ происходи́ти на мнѡ́гаѧ, но проти́вное, ѿ мно́гихъ, ко ѻ҆́номꙋ восхо́дитъ и҆ собира́етсѧ. И҆ та́кѡ ᲂу҆́бѡ нꙋ́жно є҆́сть чꙋ́вствꙋ чи́слимое є҆ди́но, за происхо́дна мнѡ́гаѧ, и҆́накѡ не сꙋ́ще мо́щно чи́слити, и҆лѝ пред̾итѝ ꙗ҆́коже хо́щетъ. Здѣ́ же нꙋ̑ждна сꙋ́ть ᲂу҆мꙋ̀ мнѡ́гаѧ, ра́ди ко премі́рномꙋ є҆ди́номꙋ си́ми возвожде́нїѧ, и҆ а҆́ки сама́гѡ себѐ собра́нїе, ѿи́нꙋдꙋ взы́ти ꙗ҆́коже хо́щетъ на мечта́нїе є҆ди́нагѡ премі́рнагѡ ни ѿкꙋ́дꙋ могі́й. Та́кѡ ᲂу҆́бѡ ᲂу҆́мъ чи́нъ и҆ пꙋ́ть себѣ̀ сво́йственъ ᲂу҆потреблѧ́ѧ, начина́етъ ᲂу҆́бѡ ѿ мно́гихъ, коне́цъ же твори́тъ премі́рное и҆ верхо́внѣйшее є҆ди́но. Поне́же бо ᲂу҆добопости́жно є҆́сть и҆ ᲂу҆добопредѣ́льно чи́слимое по чꙋ́вствꙋ є҆ди́но, є҆сте́ственнѣ чꙋ́вство, сїѐ полага́етъ, ꙗ҆́коже є҆стество̀ є҆гѡ̀ и҆стѧзꙋ́етъ, и҆ положе́нїемъ пе́рвѣйше. И҆ско́маѧ же ᲂу҆мо́мъ є҆ди́ница премі́рна и҆ преесте́ственна же сꙋ́щи, и҆ є҆́же помышлѧ́ема бы́ти и҆збѣга́ющи, дале́че нѣ́гдѣ є҆́сть, и҆ своегѡ̀ є҆́же по є҆стествꙋ̀ положе́нїѧ, ꙗ҆́коже ѿ ѻ҆́ныѧ ᲂу҆мꙋ̀ начина́ти, но па́че ꙗ҆́кѡ преесте́ственнꙋ преесте́ственнѣ не нача́ло, но коне́цъ тꙋ̀ ѡ҆брѣта́етъ ᲂу҆́мъ, по преше́ствїи, и҆ да си́це рекꙋ̀ и҆счисле́нїи мно́гихъ. Поне́же бо ᲂу҆́мъ є҆стество̀ и҆́мать є҆́же помышлѧ́ти, премі́рное же є҆ди́но є҆́сть ѡ҆ себѣ̀ непости́жно и҆ непристꙋ́пно, ко мнѡ́гимъ и҆ не хотѧ́що ᲂу҆потребле́нїе прекланѧ́етсѧ ᲂу҆ма̀, нижѐ пра́зденъ бы́ти ѿ є҆́же помышлѧ́ти могі́й ᲂу҆́мъ, нижѐ верхо́вное и҆ премі́рное є҆ди́но и҆мѣ́ѧ крѣ́пость ѡ҆б̾ѧ́ти. Взира́ѧ ᲂу҆̀бо на мнѡ́гаѧ, въ ко́емждо ѿ всѣ́хъ взира́етъ мы́сленно (нѣ́что), не є҆́же что̀ є҆́сть бы́ти, но є҆́же є҆́сть нѣ́коегѡ є҆ди́нагѡ. Та́же собира́ѧ ѿ коегѡ́ждо ви́дима ко́еждо мы́сленно пред̾ѧвлѧ́емо, и҆ междꙋ̀ собо́ю сїѧ̑ согла̑сна сꙋ́ща, а҆ не проти̑вна зрѧ̀, и҆ всѧ̑ а҆́ки є҆ди́нагѡ ко́рене и҆ и҆зраще́нїѧ цвѣ́ты, послѣ́дованнѡ происхо́дитъ ѿ мно́гихъ на є҆ди́но верхо́внѣйшее, и҆з̾ негѡ́же сꙋ́ть мнѡ́гаѧ и҆ всѧ̑ є҆сте́ственнѣ собира́етсѧ ѿ є҆сте́ственныхъ сꙋ́щихъ въ чи́нъ преесте́ственъ, преесте́ственное и҆ пресꙋ́щественное а҆́ки въ зерца́лѣ <anchor type="page" number="981"/> зрѧ̀ є҆ди́ное, ꙗ҆́коже и҆́мать є҆стество̀ є҆́же па́че є҆стества̀ ѿ сꙋ́щихъ по є҆стествꙋ̀ зрѣ́тисѧ є҆динови́днѣ. Тогда̀ ᲂу҆̀бо ᲂу҆́мъ и҆сточи́тельное бла́гостей и҆ всѣ́хъ добро́тъ происточе́нїе, и҆ твори́тельно неизрече́ннѣ взира́ѧ, и҆ насла́ждсѧ пресꙋ́щественнагѡ є҆ди́на, не самово́ленъ ѡ҆браща́етсѧ на мнѡ́гаѧ, а҆́ще сꙋ́ща и҆ дѡбра̀ и҆ ча́сти благі́ѧ прича̑стна. Добротолюби́въ бо сы́й наипа́че, є҆сте́ственнѣ нево́лею ѿстои́тъ ѿ є҆́же па́че всѣ́хъ, а҆́ще не ка́кѡ по ѡ҆бстоѧ́нїю нѣ́коемꙋ слꙋчи́лосѧ бы є҆мꙋ̀ сїѐ. Но поне́же ѡ҆́бразъ сꙋ́щихъ є҆́сть разли́ченъ, и҆ разли́чно и҆́мать ᲂу҆́мное взира́нїе, и҆ разли́чнѣ ᲂу҆́мъ си́ми на премі́рное є҆ди́но, и҆ преесте́ственное востека́етъ: подоба́етъ ꙗ҆́коже а҆́зъ мню̀, ма́лѡ нѣ́кое ᲂу҆хи́трити мно́гими къ пресꙋ́щественномꙋ премі́рномꙋ є҆ди́номꙋ пꙋтѝ прїѡбрѣ́тенїе: ꙗ҆́кѡ да а҆́ки по лѣ́ствицѣ ᲂу҆́мъ восходѧ̀ ᲂу҆твержде́ннѣйше своѐ твори́тъ движе́нїе, и҆ познава́етъ, а҆́ще бы что̀ когда̀ въ не́мъ ѡ҆скꙋдѣва́ло: и҆лѝ є҆́стьли когда̀ въ не́мже подоба́етъ бы́ти, и҆ всѣ́мъ нѣ́коликѡ наслажда́етсѧ ли, и҆ что̀ є҆́сть низме́щꙋщее и҆ ѿставлѧ́ющее є҆го̀ добро́ты ѻ҆́ныѧ и҆ восхожде́нїѧ и҆лѝ бж҃е́ственнагѡ пирова́нїѧ: и҆ ка́кѡ па́ки мо́щно бы бы́ло є҆мꙋ̀ возврати́тисѧ, ѿѻнꙋ́дꙋже поползе́сѧ. Ѿсю́дꙋ позна́етъ и҆ мглꙋ̀ страсте́й: и҆ чи́стагѡ се́рдца ѡ҆заре́нїе и҆ позна́нїе и҆́стины каково̀ нѣ́кое є҆́сть возмо́глъ вы̀ зрѣ́ти ꙗ҆́кѡ въ зерца́лѣ, и҆ небе́сныхъ зри́тельствъ прича́стникъ бꙋ́детъ, и҆ бж҃е́ственное чꙋ́вство ᲂу҆вѣ́сть, и҆ не та́йно бꙋ́детъ є҆мꙋ̀, расте́тъ ли, и҆лѝ ко ᲂу҆мале́нїю и҆́детъ. И҆ мно́гихъ досточꙋ́дныхъ въ разꙋмѣ́нїи возмо́глъ бы бы́ти, и҆ намѣ́ренїе безмо́лвїѧ, ко́е є҆́сть, ᲂу҆разꙋмѣ́етъ, и҆ затво́ра. Глаго́лемъ ᲂу҆́бѡ та́кѡ: всѧ̑ сꙋ̑щаѧ, раздѣли́шасѧ на чꙋ́вствєнна зда̑нна, и҆ на зда̑нна мы́слєнна на мы́слєнна не зда̑нна, и҆ на незда́нно па́че ᲂу҆ма̀ є҆ди́но пресꙋ́щественно. Въ си́хъ ѻ҆́ко дꙋше́вное ѡ҆браща́ѧсѧ, си́рѣчь ᲂу҆́мъ, и҆ ча́стѣ взира́ѧ, и҆ въ по́стничествѣ є҆́же безмо́лвствовати и҆зволѧ́ѧ, воздви́жетсѧ ѿ є҆́же подоба̑ющаѧ на є҆динѣ̀ дѣ́ѧти, ꙗ҆́кѡ ѿ сте́пене нѣ́коегѡ во є҆́же зрѣ́ти, и҆ въ вои́стиннꙋ сꙋ́щемъ ᲂу҆пражнѧ́тисѧ небе́сныхъ, и҆ лꙋча́ми и҆́стины ᲂу҆вѣнчава́тисѧ, и҆ ра́доватисѧ, и҆ богатѣ́ти безконе́чнѣ присносꙋ́щными, <anchor type="page" number="982"/> и҆ чꙋ́днѣ весели́тисѧ и҆ ᲂу҆слажда́тисѧ, не́гли же содѣ́йствомъ благода́ти, и҆ ѿ землѝ восхища́тисѧ пред̾идꙋ́щꙋ вре́мени, и҆ ᲂу҆тверди́вшꙋсѧ ᲂу҆́мномꙋ свѣ́тꙋ по навыкнове́нїю, и҆ не чꙋ́вствовати сꙋ́щихъ здѣ̀ содержа́нїемъ сꙋ́щагѡ па́че ᲂу҆ма̀, и҆ мечта́нїемъ сꙋ́щагѡ па́че всѧ́кагѡ добра̀ несравне́ннѡ. Пѧточа́стнѣ же сщ҃е́ннѣй се́й лѣ́ствицѣ раздѣле́ннѣ сꙋ́щей, и҆ ꙗ҆́кѡ степе́нми восходѧ́щей на кра́йнее намѣ́ренїе, не мѣ́стно и҆́мать разстоѧ́нїе сте́пень ѿ сте́пене: но ра́знство, и҆ є҆́же разстои́тъ ѿ дрꙋга́гѡ, и҆́нъ чи́нъ є҆́сть, а҆́ки ка́чества, и҆лѝ сво́йства нѣ́коегѡ. Ꙗ҆́коже, сꙋ́ща ᲂу҆́бѡ, сꙋ́ть ра́внѣ: чꙋ́вствєннаѧ зда̑нна, и҆ зда̑ннаѧ мы́слєнна, но втора̑ѧ, мно́гою мѣ́рою пе́рвѣйшихъ превыша́ютъ, є҆ли́кѡ чꙋ́вство ᲂу҆́мъ, сво́йственнымъ добро́мъ: па́ки же превосхо́дѧтъ по мно́гꙋ незда̑нна мы́слєнна, мы́сленныхъ зда́нныхъ, ѻ҆боемꙋ̀ си́хъ чи́нꙋ въ сꙋ́щихъ ꙗ҆вле́нꙋ сꙋ́щꙋ: ѻ҆ба́че ни̑зша сꙋ́ть сꙋ̑щаѧ незда̑нна мы́слєнна пред̾ па́че ᲂу҆ма̀ незда́ннымъ є҆ди́нымъ. И҆ є҆́сть ѿсю́дꙋ ꙗ҆́вѣ, ꙗ҆́кѡ є҆́же въ превосходѧ́щемъ всѣ́хъ сꙋ́щихъ стоѧ́ти прише́дшꙋ ᲂу҆мꙋ̀ ѿ дѣѧ́нїѧ, и҆ во ѻ҆́нѣмъ верхо́внѣйшемъ сокрове́нствѣ превы́ше лежа́щемъ всѣ́хъ чꙋ́вственныхъ же и҆ мы́сленныхъ бы́ти лꙋ́чшее є҆́сть взира́нїе є҆гѡ̀ и҆ видѣ́нїе, ꙗ҆́коже смире́ннѣйшее въ чꙋ́вственныхъ зда́нныхъ и҆лѝ и҆ па́че въ дѣ́лательствѣ. Подоба́етъ ᲂу҆̀бо добротолю́бнꙋ сꙋ́щꙋ є҆мꙋ̀ є҆стество́мъ, всѧ́цѣмъ ѡ҆́бразомъ лꙋ́чшагѡ жела́ти, не то́чїю да наслади́тсѧ, но да и҆ постра́ждетъ лꙋ́чшее и҆ па́че ᲂу҆ма̀, ꙗ҆́коже подоба́етъ, и҆змѣне́нїе. Поне́же ꙗ҆́коже глаго́ласѧ, ꙗ҆кѡва̀ ᲂу҆́мъ зри́тъ, и҆ въ ꙗ҆ковы́хъ наслажда́етсѧ: таково̀ прїе́млетъ и҆ и҆змѣне́нїе. Ѻ҆ба́че поне́же сплете́нный съ є҆стество́мъ ᲂу҆ма̀ прело́гъ, никогда́же преста́нетъ ѿ негѡ̀, до́ндеже дне́шнее бꙋ́детъ, и҆ по глаго́лющемꙋ, до́ндеже дви́гнꙋтсѧ сѣ̑ни, то̀ є҆́сть, до́ндеже пре́йдемъ ѿ настоѧ́щїѧ жи́зни, показꙋ́ющїѧ а҆́ки въ зерца́лѣ и҆ гада́нїи ѡ҆сѣне́ннѣ и҆́стинꙋ: подоба́етъ препа́дающымъ ѿ видѣ́нїѧ и҆ взира́нїѧ, є҆ди́нагѡ па́че ᲂу҆ма̀ незда́ннагѡ, ᲂу҆хищрѧ́тисѧ стоѧ́ти, ꙗ҆́кѡ въ бли́жнемъ въ мы́сленныхъ незда́нныхъ, ꙗ҆́кѡ да па́ки скорѣ́е къ є҆ди́номꙋ па́че ᲂу҆ма̀ незда́нномꙋ бꙋ́детъ на́мъ возвраще́нїе. Дебе́льшей же напа́дшей <anchor type="page" number="983"/> мглѣ̀, и҆ є҆́же помышлѧ́ти помрача́ющей, и҆ ᲂу҆ны́нїе возлива́ющей ко є҆́же зрѣ́ти на ᲂу҆́мъ, на моли̑твы дѣ́ѧтельнѣ съ се́рдцемъ смире́ннымъ ѡ҆браща́ти подоба́етъ на́мъ є҆го̀, и҆ тьмѣ̀ си́лою моли́твы преше́дшей, па́ки ꙗ҆́коже ѡ҆снова́нїе нѣ́кое твори́ти чꙋ́вствєннаѧ зда̑нна: предживꙋ́щꙋ въ се́рдцѣ дѣ́йствомъ дꙋхо́внымъ сꙋще́ственнымъ свѣ́тꙋ ᲂу҆́мнꙋ, и҆ предсодержа́щꙋ ᲂу҆мꙋ̀ ꙗ҆́вѣ ꙗ҆́кѡ дѣ́ѧтельныѧ разꙋ́мнѡ ѕѣлѡ̀ держа́вꙋ. Ꙗ҆́кѡ восходи́ти ᲂу҆́мъ є҆стество̀ и҆́мать а҆́ки на нѣ́кое верхого́рїе, и҆лѝ смотри́лище вои́стиннꙋ, и҆ зрѣ́ти мно́гими не то́кмѡ неви̑дима, но и҆ неискѡ́ма и҆ недомы́слєнна: и҆ є҆гѡ́же кромѣ̀ никто́же ᲂу҆́зритъ, нижѐ самого̀ себѐ, нижѐ и҆ наипа́че бг҃а. Ѡ҆ кото́рой дѣ́ѧтельнѣ (добродѣ́тели) мимоше́ственнѣ ны́нѣ ᲂу҆жѐ рещѝ не́гли не дале́че намѣ́ренїѧ бꙋ́детъ.</p>
<p>л҃ѕ. Трѝ дꙋша̀ внꙋтрьꙋ́дꙋ и҆́мать тре́бꙋюща дѣѧ̑нїѧ, слове́снꙋ (ча́сть), жела́тельнꙋ, и҆ ꙗ҆́ростнꙋ. И҆ трѝ внѣꙋ́дꙋ, жела́нїе сла́вы, сла́сти, и҆ мно́гшагѡ. Сі́и ᲂу҆̀бо двѣ̀ тро́йцѣ разꙋ́мнѡ дꙋша̀ взира́ющи на є҆́же во пло́ти жи́тельство і҆и҃са хрⷭ҇та̀ четы́рми свои́ми собо́рными добродѣ́тельми, мꙋ́дростїю, си́рѣчь пра́вдою, цѣломꙋ́дрїемъ, и҆ мꙋ́жествомъ, благода́тїю гдⷭ҇а і҆и҃са и҆сцѣлѧ́етъ, и҆ дае́тъ ᲂу҆мꙋ̀ своемꙋ̀ неѡмраче́ннѣ возвыша́тисѧ, и҆ бж҃е́ствєннаѧ разсмотрѣва́ти, и҆ зрѣ́ти бг҃а. Є҆гда́ бо гдⷭ҇ь і҆и҃съ веде́нъ бы́сть въ пꙋсты́ню дꙋ́хомъ, и҆мѣ́ѧ боре́нїемъ побѣди́ти дїа́вола, посто́мъ ᲂу҆́бѡ похотѣ́тельнꙋю ча́сть и҆сцѣлѝ: бдѣ́нїемъ же и҆ безмо́лвною моли́твою, слове́ственнꙋю: ꙗ҆́ростнꙋю же сопротиворѣ́чїемъ: сластолю́бїе же, славолю́бїе, и҆ сребролю́бїе: тѣ́ми, и҆́миже а҆лча̀ не взыска̀, ꙗ҆́коже дїа́волъ совѣ́товаше, да ка́менїе хлѣ́бы бꙋ́дꙋтъ, нижѐ ве́ржесѧ ни́зꙋ ѿ крила̀ церко́внагѡ, да ѿ наро́да ничто́же пострада́въ низпаде́нїемъ просла́витсѧ, нижѐ поклони́тисѧ повинꙋ́сѧ ѡ҆бѣща́нїѧ ра́ди взѧ́тїѧ бога́тства всѣ́хъ ца́рствъ: но сопротиворѣ́чїемъ ꙗ҆рови́днымъ, мꙋ́дрымъ, и҆ пра́веднымъ, цѣломꙋ́дрымъ же, и҆ мꙋ́жественнымъ, сатанꙋ̀ ѿразѝ, и҆ на́съ си́мъ ᲂу҆ча̀ побѣжде́нїю є҆гѡ̀ проти́вꙋ всѧ́комꙋ наше́ствїю. Сїѐ ᲂу҆́бѡ и҆́стое кто̀ и҆ при крⷭ҇тѣ̀ сп҃совѣ ᲂу҆́зритъ и҆ ᲂу҆вѣ́сть: и҆́бо мо́литсѧ <anchor type="page" number="984"/> ли въ тогда́шнее вре́мѧ сп҃съ, ᲂу҆ченикѡ́въ ᲂу҆дали́всѧ: Сїѐ и҆сцѣле́нїе слове́ственныѧ ча́сти є҆́сть. Бо́дрствꙋетъ ли и҆ бди́тъ, и҆ жа́ждꙋ терпи́тъ на крестѣ̀; сїѐ врачба̀ є҆́сть похотѣ́тельныѧ. Не вопрекѝ глаго́летъ, нижѐ ᲂу҆́бѡ при́тсѧ и҆ вопїе́тъ, да є҆щѐ ѡ҆болгава́емь, и҆ ѡ҆ стꙋжа́ющихъ мо́литсѧ ли; Сїѐ бл҃гочи́нїѧ є҆́сть ꙗ҆́ростныѧ: дїа́вола ᲂу҆́бѡ сопротиворѣ́чїемъ ᲂу҆дарѧ́ти, человѣ́кѡмъ же стꙋжа́ющымъ, ꙗ҆́кѡ и҆ тѣ̑мъ стꙋжа́ємымъ ѿ сатаны̀ (ѿпꙋща́ти) молча́нїемъ, долготерпѣ́нїемъ, и҆ ѡ҆ ни́хъ воздава́ти моли́твою. Ѡ҆плева́емь ли є҆́сть, заꙋше́нїе прїе́млетъ, терпи́тъ подсмѣва̑нїѧ и҆ порꙋга́нїе; сїѐ и҆сцѣле́нїе є҆́сть сластолю́бїѧ, ѻ҆́цтомъ ли напоѧ́етсѧ, же́лчїю напитова́етсѧ, копїе́мъ пробода́етсѧ; сїѐ врачба̀ є҆́сть сластолю́бїѧ. На́гъ ли повѣ́шаваетсѧ подвоздꙋ́шенъ, бездо́менъ на крестѣ̀, презрѣ́нъ всѣ́ми а҆́ки нѣ́кїй ни́щъ и҆ ᲂу҆бо́гъ; сїѐ є҆́сть сребролюби́вагѡ завѣща́нїѧ ᲂу҆праздне́нїе. Внꙋ́треннихъ ᲂу҆̀бо страсте́й и҆ внѣ́шнихъ сп҃си́тель два́жды показа̀ врачбꙋ̀: є҆гда̀ въ мі́рѣ ꙗ҆влѧ́тисѧ съ тѣ́ломъ нача́тъ, и҆ є҆гда̀ ѿ мі́ра ѿитѝ и҆мѣ́ѧше. Тѣ́мже и҆ къ немꙋ̀, и҆ ко ᲂу҆че́нїю є҆гѡ̀ и҆ ко крестꙋ̀ зрѧ́й, поели́кꙋ є҆́сть мо́щно себѐ подража́нїе є҆гѡ̀ творѧ̀, мꙋ́дрѣ и҆ пра́веднѣ, цѣломꙋ́дреннѣ же и҆ мꙋ́жественнѣ ꙗ҆́коже ѻ҆́нъ ᲂу҆праздни́тъ ᲂу҆́бѡ є҆́же на ѕло̀ дѣ́йствїе страсте́й си́хъ, и҆ всѣ́хъ си́ми: ᲂу҆потреби́тъ же сїѧ̑, ꙗ҆́коже подоба́етъ, и҆ по си́хъ всѧ̑, и҆ дѣ́ѧтеленъ мꙋ́жъ бꙋ́детъ вои́стиннꙋ, и҆ ко є҆́же зрѣ́ти, и҆ къ бг҃ꙋ горѣ̀ простира́тисѧ и҆ ᲂу҆пражнѧ́тисѧ во ᲂу҆́мнѣмъ зри́тельствѣ гото́вѣйшъ. И҆ та́кѡ ᲂу҆́бѡ ѿ мно́гихъ ᲂу҆́мъ є҆гѡ̀ чꙋ́вственныхъ зда́нныхъ наче́нъ, и҆ ᲂу҆ви́дѣвъ добродѣ́лїѧ и҆́хъ благополꙋ́чїе, и҆ разꙋмѣ́въ зда̑ннаѧ мы́слєнна, и҆ на мы́слєннаѧ незда̑нна преше́дъ, ꙗ҆́кѡ на лѣ́ствицѣ степе́ни ᲂу҆жѐ пре́йде четы́ри. По си́хъ же бж҃е́ственное и҆ па́че ᲂу҆ма̀ послѣ́дствꙋетъ є҆мꙋ̀ невѣща́нїе и҆ молча́нїе и҆ ᲂу҆́жасъ, и҆ вкра́тцѣ рещѝ, є҆ди́нагѡ премі́рнагѡ взира́нїе и҆ видѣ́нїе, и҆ па́че помышле́нїѧ соедине́нїе. Є҆́же є҆́сть безмо́лвїѧ ве́рхъ: кра́йнее и҆ соверше́нное жела́нїе є҆ли́кѡ въ настоѧ́щей жи́зни: и҆́стины предѣ́лъ: вѣ́ры припло́дїе: свѣ́тлое просвѣще́нїе надѣ́емыѧ сла́вы: ѡ҆снова́нїе любвѐ: пра́вило ᲂу҆ма̀: стоѧ́нїе <anchor type="page" number="985"/> приснодвиже́нїѧ є҆гѡ̀, и҆ недомы́сленно почи́тїе, и҆ є҆динови́дно ᲂу҆строе́нїе: є҆́же ꙗ҆́кѡ во ѡ҆брꙋче́нїи дѣ́ланїе є҆́сть бꙋ́дꙋщагѡ вѣ́ка: вина̀ безмечта́нныѧ ра́дости: ло́жница ми́ра: ᲂу҆гаше́нїе мꙋдрова́нїй пло́ти: ѿвраще́нїе настоѧ́щагѡ вѣ́ка: пристра́стїе бꙋ́дꙋщагѡ, кни́га распꙋ́стнаѧ стра́стныѧ жи́зни, соесте́ствїе безстра́стїѧ: дꙋшѝ весе́лое ра́дованїе, и҆ свои́хъ є҆ѧ̀ движе́нїй и҆ си́лъ собра́нїе, поко́й же и҆ стра́жа: и҆ все́мственнѣ рещѝ, бж҃е́ственный ра́зꙋмъ и҆ безстра́стїе. Подоба́етъ же смотрѣ́ти, свои́мъ ᲂу҆ны́нїемъ и҆лѝ внѣ́шнимъ нѣ́кимъ ѡ҆бстоѧ́нїемъ ꙗ҆́тꙋ бы́вшꙋ ᲂу҆мꙋ̀, па́ки на своѐ возвраща́тисѧ видѣ́нїѧ добро̀ сопроти́въ стоѧ́щїѧ стра́сти, и҆ дале́че творѧ́щїѧ є҆го̀ своегѡ̀ намѣ́ренїѧ ѿверже́нїемъ, и҆ коли́кѡ ѿстои́тъ кра́йнѧгѡ жела́емагѡ; и҆ почто̀; и҆ въ чꙋ́вственныхъ ли зда́нныхъ, и҆лѝ зда́нныхъ мы́сленныхъ, и҆лѝ мы́сленныхъ незда́нныхъ є҆́сть своѐ є҆гѡ̀ зрѧ́щее; и҆лѝ пѡ́мыслы сꙋ́етными, и҆лѝ потре́бы ра́ди нѣ́кїѧ раздѣлѧ́етсѧ ѿ предлежа́щагѡ, и҆ са́магѡ вои́стиннꙋ, и҆ є҆ди́нагѡ па́че всѧ́кагѡ є҆ди́нагѡ премі́рнагѡ, и҆ ѿѧ́ти си́це ꙗ҆̀же посредѣ̀ возбране́нїѧ; Да па́ки возврати́тисѧ є҆динови́днѣ, ꙗ҆́коже са́мъ то́й чи́нъ и҆стѧзꙋ́етъ, къ є҆ди́нагѡ премі́рнагѡ видѣ́нїю и҆ взира́нїю. Внѣ́ бо нѣ́гдѣ премі́рнагѡ назда́ннагѡ па́че ᲂу҆ма̀ ᲂу҆́мъ ѡ҆брѣта́ѧсѧ под̾ раздѣле́нїемъ є҆́сть, и҆ не въ вои́стиннꙋ до́брѣмъ, а҆́ще бы и҆ двиза́лсѧ до́брѣ. Сїе́ бо є҆́сть верхо́вное добро̀, є҆́же па́че ᲂу҆ма̀ пресꙋ́щественное незда́нное и҆ про́стое є҆ди́но: и҆ се́й є҆́сть вои́стиннꙋ кра́йнїй прѧ́мѡ ᲂу҆ма̀ лежа́щъ коне́цъ. И҆ ᲂу҆̀бо здра́вѡ двиза́ѧсѧ ᲂу҆́мъ та́мѡ рече́нными ѡ҆брѣта́етсѧ восходѧ̀, и҆ є҆́же па́че ᲂу҆ма̀ стра́ждетъ соедине́нїе. Гони́ти ᲂу҆́бѡ подоба́етъ, є҆ли́ка си́ла, безконе́чное, и҆ и҆спытова́ти є҆́же па́че ᲂу҆ма̀, и҆ зрѣ́ти безви́дное є҆ди́но, и҆ постиза́ти наше́ствїемъ непости́жное, да возмо́жемъ полꙋчи́ти є҆ди́нственное є҆ди́нагѡ наслѣ́дїе кра́йнѧгѡ бг҃а, благода́тїю гдⷭ҇а на́шегѡ і҆и҃са, и҆ животворѧ́щаго дх҃а, и҆́мже просвѣща́еми зри́тельныѧ сподоблѧ́емсѧ благода́ти, и҆ бо́зи положе́нїемъ бг҃осодѣ́лавшесѧ быва́емъ да́ромъ бж҃їимъ.</p>
<p>л҃з. Въ мѣ́сто бж҃е́ственнагѡ сокрове́нства возше́дъ ᲂу҆́мъ, є҆сте́ственнѣ молча́нїю прилѣжи́тъ соедини́всѧ простотѣ̀, и҆ <anchor type="page" number="986"/> послѣ́дованнѡ є҆ди́нственнѣ є҆́же па́че мы́сли є҆ди́номꙋ, ѡ҆сїѧва́емь прича́стїемъ дх҃а. Что́ бо и҆ возглаго́лалъ бы превы́ше своегѡ̀ ᲂу҆́мствованїѧ дости́гши, и҆ внѣ̀ всѧ́кагѡ помышле́нїѧ бы́въ, и҆ на́гъ ѿню́дъ ꙗ҆́кѡ па́че є҆́же помышлѧ́ти; А҆́ще бо сло́во ꙗ҆́коже глаго́лати є҆щѐ є҆мꙋ̀ ѡ҆стае́тсѧ, ꙗ҆́вѣ є҆́сть, ꙗ҆́кѡ и҆ помышлѧ́етъ: всѧ́ко бо сло́во є҆́сть по помышле́нїи, и҆ а҆́ще что̀ помышлѧ́етъ, ка́кѡ въ мѣ́стѣ сокрове́нства ста̀; не бо̀ є҆́сть та́йно вои́стиннꙋ, є҆́же и҆но́мꙋ не ви́дѧщꙋ са́мъ то́й ᲂу҆́мъ ви́дитъ. Занѐ та́кѡ ᲂу҆́бѡ мнѡ́га глаго́лаласѧ бы́ша та̑йна, ꙗ҆́кѡ премнѡ́га, и҆лѝ да си́це рекꙋ̀, всѧ̑ є҆ли̑ка ᲂу҆́мъ ви́дитъ, не вѣ́дꙋщꙋ и҆но́мꙋ є҆́же ви́дитъ, сїѐ ви́дитъ. Бꙋ́дꙋтъ ᲂу҆̀бо си́це та̑йнаѧ и҆ безконе́чнагѡ бли́зъ: є҆́же є҆́сть безмѣ́стно. Є҆ди́но бо є҆́сть вои́стиннꙋ та́йное, въ не́мже ᲂу҆́мъ по всѣ́хъ восхо́дитъ, ꙗ҆́кѡ въ то̀, ѿ негѡ́же всѐ є҆́сть, а҆́ще ви́димое, а҆́ще помышлѧ́емое. Тѣ́мже и҆ то́й, ꙗ҆́кѡ ко є҆́же па́че всѣ́хъ восте́къ, и҆ ви́димыхъ, и҆ глаго́лемыхъ, и҆ помышлѧ́емыхъ, внѣ̀ и҆ є҆́же помышлѧ́ти и҆ ви́дѣти и҆ глаго́лати быва́етъ. И҆ не ᲂу҆̀ на толи́ко взы́де, нижѐ въ бж҃е́ственное дости́же сокрове́нство, до́ндеже бы глаго́лати мо́глъ: помышлѧ́етъ бо. Но ѻ҆ба́че та́йное недомы́сленно, ᲂу҆̀бо и҆ па́че сло́ва є҆́сть. Оу҆̀бо ᲂу҆́мъ въ мѣ́сто бж҃е́ственнагѡ сокрове́нства возше́дъ и҆ соедини́всѧ, послѣ́дованнѡ молча́нїю прилѣжи́тъ не во́лею, но є҆сте́ственнѡ и҆ є҆ди́нственнѡ па́че мы́сли є҆ди́нымъ ѡ҆сїѧва́емь.</p>
<p>л҃и. А҆́ще напре́дъ пред̾итѝ и҆ пред̾ꙋспѣва́ти твори́ти ᲂу҆́мъ словеса̀ є҆стество̀ и҆́мꙋтъ, ᲂу҆̀бо возведꙋ́тъ є҆го̀ пред̾ꙋспѣ́вша, и҆дѣ́же сло́во не достиза́етъ въ ве́щь ꙗ҆́вѣ ꙗ҆́кѡ соверша́емꙋ молча́нїемъ. А҆́ще ли же при́снѡ словеса̀ бы́ли бы́ша ᲂу҆мꙋ̀, и҆ при́снѡ тре́бꙋетъ и҆́хъ дꙋша̀, а҆́зъ не ви́ждꙋ, ко́е є҆́сть ᲂу҆́мное ѿ є҆́же глаго́лати предспѣ́ѧнїе: є҆́же бо глаго́лати, не то́кмѡ є҆́сть, во є҆́же дѣ́ѧти поле́зно, но ничто́же мнѣ́е и҆ во є҆́же ви́дѣти. Въ ню́же ча́сть ᲂу҆́мъ восхо́дитъ ѿ ꙗ҆̀же во ѡ҆́бразѣ слове́съ сꙋ́щихъ, къ про́стѣ па́че сло́ва без̾ѡбра́зномꙋ, и҆ соверше́ннѡ и҆ вои́стиннꙋ є҆ди́номꙋ, внегда̀ и҆ всѧ́ко сло́во мни́тсѧ (бы́ти) чрездѣ́льно, и҆лѝ и҆́стиннѣйше рещѝ, є҆́сть на препѧ́тїе. Словеса́ бо, по всемꙋ̀, въ прехожде́нїи <anchor type="page" number="987"/> сꙋ́ть ѿ помышле́нїѧ не́гли на и҆́но помышле́нїе: про́стое же и҆ соверше́нное, и҆ безпредѣ́льное и҆ без̾ѡбра́зное, и҆ ѿню́дъ є҆ди́но вои́стиннꙋ и҆ па́че сло́ва сꙋ́щее, ка́кѡ слове́съ востре́бꙋетъ, да нѣ́гдѣ пре́йдетъ; и҆лѝ ка́кѡ возмогло́ бы ѡ҆б̾ѧ́то бы́ти; ѡ҆б̾ѧ́тїе бо нѣ́какѡ сло́во твори́ти ѻ҆бы́чай и҆́мать: неѡб̾ѧ́тїе же, ꙗ҆́кѡ безпредѣ́льно и҆ без̾ѡбра́зно є҆́сть. А҆́ще же сло́во не бы̀ прили́чествовало та́йномꙋ па́че ᲂу҆ма̀ є҆ди́номꙋ, не ѡ҆б̾ѧ́тꙋ же сꙋ́щꙋ и҆ без̾ѡбра́знꙋ: вои́стиннꙋ восприли́чествꙋетъ молча́нїе, ᲂу҆̀бо є҆́же глаго́лати, ѡ҆конча́ти пред̾ꙋспѣ́вшымъ подоба́етъ ко є҆́же молча́ти, поне́же ко є҆́же про́стѣ зрѣ́ти, и҆ невоѡбраже́ннѣ, и҆ без̾ѡбра́знѣ, пред̾ꙋспѣ́ша.</p>
<p>л҃ѳ. А҆́ще словеса̀ сꙋ́ть ᲂу҆вѣ́дѣнныхъ (веще́й), та́йное же є҆́сть невѣ́домо: ᲂу҆̀бо внѣ̀ сло́ва є҆́сть та́йное. А҆́ще бо вы́шше вѣ́дѣнїѧ невѣ́дѣнїе та́йнагѡ є҆́сть, вы́шшее же вѣ́дѣнїѧ ника́коже тре́бꙋетъ вѣ́дѣнїѧ, мно́гѡ мнѣ́е сло́ва востре́бꙋетъ. Къ та́йномꙋ ᲂу҆̀бо про́стѣ є҆ди́номꙋ возше́дъ ᲂу҆́мъ, молча́нїю прилѣжи́тъ є҆сте́ственнѣ, и҆ а҆́ще не бы̀ є҆стество́мъ и҆ не ᲂу҆хищре́ннѣ молча́лъ, не ᲂу҆̀ въ та́йное и҆ препро́стое є҆ди́но дости́же возше́дъ.</p>
<p>м҃. Ꙗ҆́коже безмо́лвїю прилѣжа́ще человѣ́цы, и҆ ѿ ке́ллїи ѻ҆вогда̀ и҆схо́дѧтъ, и҆ са́мымъ и҆скꙋ́сомъ ра́знство сидѣ́нїѧ и҆ и҆схожде́нїѧ разсꙋжда́ютъ. Та́кѡ вои́стиннꙋ и҆ є҆́же молча́ти стра́ждꙋще, и҆ є҆́же глаго́лати по́слѣжде приходѧ́ще зри́тельнѣ сла́вѣ бж҃їей присѣдѧ́щїи, вѣ́дѧтъ себѐ, что̀ за ᲂу҆строе́нїе сꙋ́ть, (є҆гда̀) є҆́же молча́ти напа́даетъ на нѧ̀ є҆стество́мъ, а҆ не произволе́нїемъ. И҆ что̀ сꙋ́ть, є҆гда̀ ко є҆́же глаго́лати прекланѧ́ютсѧ; И҆ є҆щѐ, а҆́ще є҆стество́мъ на́йде на нѧ̀ є҆́же молча́ти, мо́лѧтсѧ ли, и҆лѝ ѿню́дъ нижѐ ᲂу҆́стъ ѿве́рсти бы́сть и҆̀мъ когда̀, стоѧ́щымъ во ѻ҆́номъ ᲂу҆строе́нїи; А҆́гг҃ли бо сꙋ́ть на землѝ и҆ні́и, є҆динови́днѡ, безви́днѡ, без̾ѻче́снѡ, без̾ѡбра́знѡ, и҆ про́стѣ непрехо́дными ᲂу҆ма̀ взира́нїи и҆́стинѣ совокꙋплѧ́еми, то́чїю съ собо́ю и҆мꙋ́ще ᲂу҆́жасъ и҆ ᲂу҆дивле́нїе без̾ є҆́же помышлѧ́ти что̀. Па́че же по є҆́же без̾ѻче́снѣ взира́ти на безнача̑льнаѧ и҆ бж҃е́ствєннаѧ ѡ҆сїѧ̑нїѧ, и҆ ѿѻнꙋ́дꙋ сше́дшꙋ ᲂу҆мꙋ̀ ꙗ҆́кѡ и҆мꙋ́щемꙋ прело́гъ, достиза́ютъ ко є҆́же глаго́лати <anchor type="page" number="988"/> и҆ преходи́ти ᲂу҆́мнѣ во мнѡ́га и҆ разли̑чна прехождє́нїѧ: и҆ да па́ки тѣ́мъ є҆́же молча́ти ᲂу҆строе́нїе возврати́тсѧ, ꙗ҆́кѡ лꙋ́чше мно́гѡ па́че є҆́же глаго́лати сꙋ́щее, безмо́лвїе лобыза́ютъ и҆ хранѧ́тсѧ съ чꙋ́вственными чꙋ́вствъ, и҆ всѧ́ко ᲂу҆хищре́нїе ᲂу҆потреблѧ́ютъ, ка́кѡ бы возмоглѝ бѣжа́ти со є҆́же глаго́лати и҆ самагѡ̀ тогѡ̀ є҆́же помышлѧ́ти. Да мо́гꙋтъ глаго́лати и҆ ті́и съ даві́домъ: ѡ҆нѣмѣ́хъ и҆ смири́хсѧ, и҆ ᲂу҆моча́хъ ѿ бла̑гъ<footnote lang="cu">Ѱал. л҃и, ст. г҃.</footnote>. И҆́бо и҆ блага̑ѧ глаго́лати, ни́жше є҆́сть молча́нїѧ съ разсꙋжде́нїемъ.</p>
<p>м҃а. Нижѐ всѧ́чески и҆з̾ѧвле́но є҆́сть бж҃е́ственное, нижѐ па́ки та́йно, но ꙗ҆́кѡ ᲂу҆́бѡ є҆́сть, и҆з̾ѧви́сѧ и҆ ѕѣлѡ̀ ꙗ҆́снѣ: что́ же є҆́сть по сꙋществꙋ̀, є҆́сть та́йно. Ѕѣлѡ́ же ра́знствꙋетъ вѣ́дѣти, є҆́же что́ є҆сть, ѿ тогѡ̀, ꙗ҆́кѡ є҆́сть. Занѐ то̀ ᲂу҆́бѡ, ѿ дѣ́йствїѧ ꙗ҆влѧ́етсѧ: сїе́ же, что́ є҆сть, ѿ сꙋщества̀ є҆́сть. Є҆́же вои́стиннꙋ и҆ а҆́гг҃лѡмъ въ бз҃ѣ вѣ́дѣти ѿча́ѧно є҆́сть. Є҆́сть бо бг҃ъ па́че всѧ́кагѡ сꙋщества̀ безконечнокра́тнѣ безконе́чный: и҆ па́че всѧ́кагѡ ᲂу҆ма̀, и҆ па́че є҆́же помышлѧ́емь бы́ти. Внегда̀ ᲂу҆́бѡ ᲂу҆́мъ дости́глъ бы въ ꙗ҆влѧ̑ющаѧ, ꙗ҆́кѡ є҆́сть бг҃ъ, тогда̀ мнѡ́га мо́жетъ глаго́лати, и҆ любомꙋ́дрствовати и҆зрѧ́днѣйше, и҆ любомꙋ́дръ мо́жетъ глаго́латисѧ и҆ бг҃осло́венъ. Є҆гда́ же превозни́къ и҆ превозше́дъ ѿ тогѡ̀, ꙗ҆́кѡ є҆́сть бж҃е́ственнымъ ѡ҆б̾ѧ́тъ бы́въ сокрове́нствомъ, мечта́нїемъ тогѡ̀, что́ є҆сть дѣ́йствꙋемь, и҆ ѿню́дъ безви́денъ и҆ неѡсѧ́женъ, и҆ без̾ѻче́сенъ, ꙗ҆́коже подоба́етъ, бꙋ́детъ благода́тїю, всѧ́ко сло́во глаго́лати ѡ҆ бз҃ѣ что̀ могꙋ́щее, пребыва́етъ недѣ́йственно, и҆ недви́жимь пребыва́етъ ᲂу҆́мъ є҆ди́нствꙋемь, (и҆) вше́дъ въ недомы́сленное. И҆ тогда̀ ве́сь тогѡ̀, є҆́же всѣ́хъ внѣ̀ є҆́сть, быва́етъ, и҆дѣ́же ни сло́во, ни помышле́нїе, ни ᲂу҆мышле́нїе ко́е пред̾ꙋспѣва́етъ разли́чествꙋющо, но простота̀ и҆ непости́жность: безгла́сїе же и҆ ᲂу҆́жасъ, без̾ѡбра́зное и҆ безконе́чное и҆ безпредѣ́льное: и҆ неви́димагѡ стра́ннымъ ѡ҆́бразомъ ви́дитъ видѣ́нїе, и҆ безви́дный ви́дъ, ѿрѣше́нъ и҆ то́й и҆ безви́денъ въ правотѣ̀ бы́въ, и҆ по неви́димѡ ви́димымъ и҆́мъ, и҆ <anchor type="page" number="989"/> без̾ѻче́снѡ зри́мымъ, вкра́тцѣ рещѝ, въ себѣ̀ бж҃е́ственною и҆ преесте́ственною добро́тою ѡ҆шарѧ́емь, и҆ созда́вшаго сего̀ такова̀, прославлѧ́ѧ бг҃а.</p>
<p>м҃в. Не то́кмѡ ꙗ҆́кѡ про́стъ є҆́сть бг҃ъ па́че всѧ́кагѡ сы́й сложе́нїѧ глаго́летсѧ є҆ди́но, но ꙗ҆́кѡ и҆ вои́стиннꙋ сы́й є҆ди́нъ то́й во всѣ́хъ сꙋ́щихъ глаго́лемыхъ, и҆мꙋ́щихъ же є҆́же бы́ти ѿ негѡ̀. Не вои́стиннꙋ бо и҆ про́стѣ сꙋ́щее, нѣ́сть є҆ди́но. И҆ ꙗ҆́кѡ та́кожде сы́й вездѣ̀ неѡб̾ѧ́тнѣ, и҆ ꙗ҆́кѡ є҆ди́нъ Всѣ̑мъ неподо́бенъ, и҆ чи́стѣ всѣ́хъ внѣ̀. И҆ ꙗ҆́кѡ присносꙋ́щенъ, нижѐ наче́нсѧ, нижѐ престаю́щъ. И҆ ꙗ҆́кѡ во всѣ́хъ бж҃е́ственнꙋю про́мысла своегѡ̀ лꙋчꙋ̀ пречи́стѣ возсїѧва́ющъ ра́внѣ: а҆́ще и҆ не подо́бнѣ всѧ̑ сїю̀ прїе́млютъ. Є҆ще́ же ᲂу҆́бѡ и҆ ꙗ҆́кѡ во всѣ́хъ неѡдержи́мѡ познава́емь, ᲂу҆ма̀ неразли́чна, безви́дна, безѡбра́зна, безша́рна, всѣ́хъ ка́колибо сꙋ́щихъ некаса́тельна, и҆ ѿню́дъ ѿрѣше́нна, въ безконе́чность безпредѣ́лїѧ, вре́мене же и҆ мѣ́ста и҆ є҆стества̀, и҆ сꙋ́щихъ ѡ҆ є҆стествѣ̀ вышевосходѧ́ща и҆стѧзꙋ́ющъ, во є҆́же ѡ҆́бразомъ нѣ́кїимъ ви́дѣтисѧ (ѿ негѡ̀) є҆динови́днѣ па́че соедине́нїѧ ᲂу҆́мна.</p>
<p>м҃г. Є҆гда̀ па́че є҆́же помышлѧ́тисѧ быва́ющее междꙋ̀ бг҃омъ и҆ ᲂу҆мо́мъ дꙋхо́вное совокꙋпле́нїе быва́етъ, глаго́летсѧ бы́ти тогда̀ во є҆́же па́че своегѡ̀ (є҆стества̀) ᲂу҆́мъ, преесте́ственное, та́йное є҆ди́но чꙋ́вствомъ ᲂу҆́мнымъ соверше́ннѡ мечта́ѧ. Ѻ҆ба́че са́мъ ᲂу҆́мъ, є҆́же стра́ждетъ, по своемꙋ̀ є҆стествꙋ̀ є҆́сть (стражда̀) ѡ҆чи́щшемꙋсѧ благода́тїю: сїе́ бо є҆́сть є҆́же помышлѧ́ти ᲂу҆мꙋ̀, є҆́же ѻ҆́кꙋ зрѣ́ти. Ꙗ҆́коже ᲂу҆̀бо внꙋ́трь во тьмѣ̀ ви́дѧй, ви́дитъ ᲂу҆̀бо ничто́же, ѻ҆ба́че ви́дитъ а҆́ки є҆ди́но ѻ҆́нꙋ тьмꙋ̀, и҆ ви́дитъ, ꙗ҆́кѡ не ви́дитъ. А҆́ще бо бы покрове́нъ бы́лъ на ѻ҆́чїю, не́гли бы и҆ свѣ́тъ бы́ти вознепщева́лъ ѻ҆́крестъ себѐ и҆ ѿ веще́й нѣ̑каѧ. Ны́нѣ же ви́дѧ, ꙗ҆́снѣ ви́дитъ, ꙗ҆́кѡ не ви́дитъ, и҆ є҆́же ᲂу҆́бѡ, внꙋ́трь тьмы̀ зри́тельнѣй пройтѝ си́лѣ, и҆ ᲂу҆вѣ́дѣти сокровє́ннаѧ, па́че є҆стества̀ ѻ҆чесѐ є҆́сть: а҆ не ᲂу҆́бѡ, є҆́же ви́дѣти, ꙗ҆́кѡ не ви́дитъ. Та́кѡ вои́стиннꙋ, и҆ на ᲂу҆мѣ̀ въ бж҃е́ственнꙋю восте́кшемъ сокрове́нность, и҆ є҆́же помышлѧ́ти вы́ше бы́вшемъ, <anchor type="page" number="990"/> ви́дитъ ᲂу҆́бѡ ничто́же. Ѿкꙋ́дꙋ бо; Ѻ҆ба́че ви́дитъ, ꙗ҆́кѡ не ви́дитъ. И҆ ꙗ҆́кѡ є҆́же не ви́дитъ є҆ди́но є҆́сть, ꙗ҆́кѡ во мра́цѣ нѣ́коемъ сокрове́нно: ѿ негѡ́же пролива́етсѧ всѐ кі́имлибо ѡ҆́бразомъ сꙋ́щее, и҆лѝ ви́димое, и҆лѝ помышлѧ́емое, а҆́ще съ тва́рїю счислѧ́емое, а҆́ще присносꙋ́щнѣ сꙋ́щее незда́нно. И҆ а҆́ще бы не ви́дѣлъ, не бы̀ вы́ше себѐ ви́дѣлъ себѐ препростира́ема. Ны́нѣ же ви́дѧ, ꙗ҆вле́ннѣйше ви́дитъ, ꙗ҆́кѡ не ви́дитъ, сы́й па́че є҆́же ви́дѣти. И҆ ꙗ҆́кѡ ви́дѣтисѧ не возмо́жно є҆́сть (томꙋ̀) є҆́же не ви́дитъ. И҆ внꙋ́трь ᲂу҆́бѡ бж҃е́ственнагѡ и҆ па́че ᲂу҆ма̀ є҆ди́нственнагѡ сокрове́нства вни́ти и҆ зрѣ́ти, па́че є҆стества̀ ᲂу҆ма̀ є҆́сть. А҆ є҆́же, воззрѣ́ти на бж҃е́ственный мра́къ ѻ҆́нагѡ сокрове́нства, и҆ возмечта́ти неизрече́ннꙋю є҆ди́ницꙋ въ неизглаго́ланнѣ та́инствѣ превышележа́щꙋю па́че всѣ́хъ, и҆ ᲂу҆ви́дѣти ꙗ҆́кѡ не ви́дитъ внꙋ́трь бж҃е́ственнагѡ мра́ка ничто́же, и҆ ѕѣлѡ̀ чи́ста ᲂу҆ма̀ сво́йственно є҆́сть зрѧ́щагѡ въ дс҃ѣ. Не бо̀ затворе́но и҆́мать и҆ смѣжа́ющеесѧ ᲂу҆́мное взира́нїе и҆ недѣ́йственно ᲂу҆́мъ є҆гда̀ ви́дитъ, ꙗ҆́кѡ не ви́дитъ, ра́звѣ то́чїю, (ꙗ҆́кѡ ви́дитъ) бж҃е́ственное и҆ про́стѣ въ сокрове́нствѣ є҆ди́но: сїе́ бо невѣ́дѣнїѧ є҆́сть зна́менїе. Но є҆гда̀ па́че ꙗ҆́вѣ зрѣ́ти и҆́мать, тогда̀ во є҆́же па́че ᲂу҆ма̀ вости́четъ, и҆ тогда̀ зри́тъ своѐ незрѣ́нїе въ простѣ́йшагѡ є҆ди́нагѡ сокрове́нность зрѧ̀. А҆́ще и҆ ꙗ҆́кѡ є҆ди́но є҆́сть то̀, ѿ негѡ́же всѧ̑, и҆ ꙗ҆́кѡ та́йнѡ, и҆ ѕѣлѡ̀ ꙗ҆́снѣ ви́дитъ: что́ же є҆́сть, не ви́дитъ. И҆ за сїѧ̑ глаго́летсѧ бы́ти ᲂу҆́мъ во ꙗ҆̀же па́че є҆стества̀ своегѡ̀, поне́же въ простѣ́йшее бж҃їе взира́етъ сокрове́нство. Сїе́ же бы́ти є҆мꙋ̀, по є҆стествꙋ̀ є҆́сть чи́стꙋ бы́вшꙋ, и҆ ꙗ҆́коже рещѝ, по є҆стествꙋ̀ є҆́сть є҆мꙋ̀ въ то́мъ, є҆́же па́че є҆стества̀ бы́ти безѻче́снѣ: то́ є҆сть недомы́сленнѣ взира́ти на бж҃е́ственное и҆ препросте́ртое па́че ᲂу҆ма̀ є҆ди́нственное сокрове́нство. Не бо̀ и҆́мать тогда̀ каково́либо разꙋмѣ́тельное постиже́нїе, ра́звѣ то́чїю неисхо́днагѡ преесте́ственнагѡ є҆ди́нагѡ. И҆ тꙋ̀ ᲂу҆́бѡ дости́гъ сво́йственнымъ себѣ̀ движе́нїемъ, въ стоѧ́нїе ѡ҆ка́нчиваетсѧ и҆ преста́тїе. Не стоѧ́нїе глаго́лю ѿ є҆́же зрѣ́ти, сїе́ бо є҆́сть неи́стовна стра́сть: но стоѧ́нїе и҆ преста́тїе ѿ є҆́же преходи́ти ѿ помышле́нїѧ въ помышле́нїе, <anchor type="page" number="991"/> и҆лѝ зри́тельство. Оу҆́мъ бо та́мѡ воскочи́въ, поне́же во глꙋбинꙋ̀ безконе́чїѧ, и҆ безпредѣ́лїѧ па́даетъ во свѣ́тъ ᲂу҆́менъ, въ непости́жное прише́дъ бж҃е́ственнагѡ ѻ҆́нагѡ неѡбозри́магѡ сокрове́нства, ꙗ҆́коже рещѝ, и҆счеза́етъ и҆ стои́тъ, ничто́же и҆́но то́чїю ᲂу҆́жасъ во свѣ́тлости стражда̀ ᲂу҆́мнѣй, а҆́ще и҆ не преходѧ̀, ѻ҆ба́че ᲂу҆́мнымъ просвѣще́нїемъ дѣ́йствꙋетсѧ взира́ѧ недви́жнѡ въ пресꙋ́щественное сокрове́нство, є҆ди́нственнѣ же и҆ є҆динови́днѣ ѡ҆ непристꙋ́пнѣй внꙋ́тренности неисходи́магѡ ѡ҆заре́нїѧ недоꙋмѣва́ѧсѧ и҆ ᲂу҆добрѧ́ѧсѧ. А҆́ще ли же бы бы́лъ ѿ є҆́же зрѣ́ти недѣ́йственъ, ка́кѡ бы страда́лъ, є҆́же ᲂу҆жаса́тисѧ и҆ просвѣща́тисѧ; но си́мъ ѡ҆́бразомъ глаго́летсѧ стоѧ́ти та́мѡ дости́гшꙋ ᲂу҆мꙋ̀, ꙗ҆́кѡ не прехо́дитъ є҆ди́ное зрѧ̀, и҆ къ є҆ди́нагѡ свѣ́тлости и҆ пристражда̀ и҆ ра́дꙋѧсѧ и҆ просвѣща́ѧсѧ, и҆ стои́тъ недви́жимь, ника́коже смѣжава́ѧ своѐ видѣ́нїѧ наслажде́нїе. Сїѧ́ бо бѣ́гательна стра́сть, а҆ не похва́льна, и҆ тьмы̀ невѣ́дѣнїѧ и҆спо́лнь, нигдѣ́же ника́коже зрѣ́ти: рече́нное же стоѧ́нїе ᲂу҆ма̀, по непристꙋ́пнꙋ свѣ́та ѡ҆сїѧ́нїю быва́етъ. И҆ видѣ́нїе є҆́сть не и҆́щꙋщо прехожде́нїѧ, но почи́тїѧ и҆ стоѧ́нїѧ. Безконе́чно бо є҆́сть ѻ҆́но преесте́ственное и҆ сокровеннота́йное пресꙋ́щественное є҆ди́но и҆ непрохо́дно всѧ́комꙋ ᲂу҆мꙋ̀, и҆ и҆́ндѣ нѣ́гдѣ зрѣ́ти не попꙋща́етъ зрѧ́щаго є҆̀ ᲂу҆ма̀. Поели́кꙋ бы́лъ бы причаще́нъ ᲂу҆́мъ подоба́ющагѡ є҆мꙋ̀ ѡ҆чище́нїѧ и҆ бж҃е́ственныѧ по́мощи, и҆ не и҆́накѡ припа́даетъ ѿ бж҃е́ственнагѡ сегѡ̀ видѣ́нїѧ и҆ предобро́тныѧ свѣ́тлости и҆ безконе́чїѧ, то́чїю привлачи́мь ѿ нѣ́чесогѡ пристра́стїѧ и҆мѣ́ѧ, и҆лѝ прїѧ́тїемъ, и҆лѝ ѿ є҆сте́ственнагѡ є҆гѡ́же стра́ждетъ прело́га.</p>
<p>м҃д. Оу҆мꙋ̀ є҆стество̀ є҆́сть є҆́же помышлѧ́ти. А҆ є҆́же помышлѧ́ти, во движе́нїи є҆́сть и҆ прехожде́нїи. А҆ поне́же ᲂу҆́мъ въ бг҃ѣ быва́ѧ, превы́ше помышле́нїѧ ѡ҆брѣта́етсѧ и҆ движе́нїѧ, въ лѣ́потꙋ си́це бы мо́глъ глаго́латисѧ ᲂу҆́мъ во є҆́же па́че є҆стества̀ своегѡ̀ бы́ти, соверше́ннѡ бг҃а мечта́ѧ. Всѧ́ко во помышле́нїе, ꙗ҆́вѣ ꙗ҆́кѡ ѿ ве́щи быва́ти є҆стество̀ и҆́мать: а҆ и҆дѣ́же ве́щь не зри́тсѧ, помышле́нїе нижѐ ражда́етсѧ, нижѐ ᲂу҆́бѡ ѡ҆брѣта́етсѧ. Бг҃ъ ᲂу҆́бѡ и҆́же никаковы́мъ ѡ҆́бразомъ могі́й зрѣ́тисѧ ве́щнѣ, <anchor type="page" number="992"/> мечта́етъ ᲂу҆́мъ є҆сте́ственнѣ ѿ ꙗ҆̀же ѻ҆́крестъ себѐ, ꙗ҆̀же си́рѣчь дѣ́йствꙋетъ: ꙗ҆̀же мѣ́сто содержа́тъ си̑лы ѿ нѣ́коегѡ происходѧ́щыѧ си́льна. Поне́же ᲂу҆́бѡ ᲂу҆́мъ во и҆ны́хъ всѣ́хъ ѡ҆бы́че си́лы съ могꙋ́щими зрѣ́ти, сїѐ и҆́щетъ и҆ на бз҃ѣ пострада́ти, и҆ не могі́й вои́стиннꙋ (па́че бо є҆стества̀ сїѐ всѧ́кагѡ зда́нна ᲂу҆ма̀ є҆́сть) ꙗ҆́же ѻ҆́крестъ бг҃а зри́тъ, и҆ бг҃а безѻче́снѣ, є҆́же глаго́летсѧ, просто́ю мечта́етъ и҆ вкꙋ́пѣ со́бранною мы́слїю. Безмо́лвна же воздꙋ́ха є҆́мсѧ, и҆ бж҃е́ственныѧ прїѧ́зни бы́въ полꙋчи́тель, и҆ дѣ́йствꙋющꙋ въ не́мъ бж҃е́ственномꙋ и҆ покло́нномꙋ дх҃ꙋ, ѿ є҆́же помышлѧ́ти ча́стѣе восхища́етсѧ въ безви́дно и҆ не ка́чественно и҆ про́сто ᲂу҆строе́нїе, внꙋ́трь се́рдца ско́рѡ входѧ̀ си́лою дх҃а преесте́ственною, и҆ стоѧ̀ въ мечта́нїи бг҃а, и҆ ничто́же помышлѧ́ѧ, но превы́ше є҆́же помышлѧ́ти быва́ѧ. Ѿ чесогѡ̀ си́рѣчь ѿ є҆́же ꙗ҆̀же ѻ҆́крестъ бг҃а помышлѧ́ти, восхо́дитъ въ бж҃е́ственно мечта́нїе, ꙗ҆́коже рече́сѧ, про́стъ бы́въ, (и҆) глаго́летсѧ, ꙗ҆́кѡ въ превы́шшемъ є҆стества̀ своегѡ̀ є҆́сть, ꙗ҆́кѡ быва́етъ превы́ше є҆́же помышлѧ́ти.</p>
<p>м҃є. Всѧ́комꙋ чесомꙋ́либо глаго́лемꙋ та́йнꙋ и҆мѣ́ти нꙋ́жда є҆́сть нѣ́что пред̾ѧвлѧ́емо, ѿѻнꙋ́дꙋже ꙗ҆́кѡ сїѐ є҆́сть та́йно разꙋмѣва́етсѧ. А҆́ще бо нѝ, не сꙋ́щемꙋ подо́бно є҆́сть наипа́че. Соверше́ннѣ бо не даю́щее ꙗ҆вле́нїѧ разꙋмѣва́тельна сꙋществова́нїѧ ка́колибо, ра́внѡ возмнѣ́лосѧ бы ѿню́дъ ника́коже сꙋ́щемꙋ. Тѣ́мже вои́стиннꙋ и҆ съ та́йностїю бж҃їею вкꙋ́пѣ сꙋ́ть нѣ̑каѧ пред̾ѧвлѧ́єма. И҆̀мже а҆́ки припослѣ́дствꙋѧ ᲂу҆́мъ, бж҃е́ственнагѡ сокрове́нства чꙋ́вство прїе́млетъ, пости́жнымъ бж҃їимъ восходѧ̀ къ непости́жномꙋ, въ не́же дости́гъ вѣ́сть, ꙗ҆́кѡ є҆́сть нѣ́что и҆звѣ́стнѣ, є҆́же и҆збѣга́етъ своегѡ̀ є҆гѡ̀ є҆сте́ственнагѡ постиже́нїѧ, превы́ше сꙋ́ще всѧ́кагѡ ᲂу҆́мнагѡ постиже́нїѧ, и҆ а҆́гг҃льска какова́либо, ꙗ҆́кѡ сꙋ́щагѡ превы́ше свѣ́та, и҆ всѧ́кагѡ ᲂу҆́бѡ є҆стества̀ и҆ сꙋщества̀, и҆ сꙋ́ща всегѡ̀ вино́ю, и҆ нача́ло и҆ коне́цъ то́же преесте́ственно, и҆ пресꙋ́щественно всѧ́кагѡ превы́ше сꙋ́ще безконе́чнѣ сꙋщества̀, нерожде́нно же и҆ безнача́льно и҆ безпредѣ́льно, и҆ є҆стество́мъ и҆ мѣ́стомъ и҆ вре́менемъ про́стѣ неѡб̾е́млемо, и҆ сїѐ є҆́сть є҆ди́ное та́йное па́че ᲂу҆ма̀. И҆ є҆́сть бж҃е́ственнаѧ пости́жность <anchor type="page" number="993"/> є҆сте́ственнѡ и҆з̾ тогѡ̀ происходѧ́щи, премно́га нѣ́каѧ сꙋ́щи, и҆ на́съ па́ки ѿ себѐ къ себѣ̀ горѣ̀ простира́ющи, и҆ а҆́ки воз̾ѡкрꙋжа́ющи ᲂу҆́мными рꙋковожде́нїи, и҆ горѣ̀ просте́ртїи къ нача́лꙋ та́йномꙋ преесте́ственнꙋ є҆ди́нꙋ, толи́кѡ соединѧ́ющи ны̀ съ ни́мъ, є҆ли́кѡ ᲂу҆разꙋмѣ́ти ꙗ҆́кѡ є҆́сть, и҆ ꙗ҆́кѡ є҆ди́но є҆́сть, є҆ще́ же ᲂу҆́бѡ и҆ ꙗ҆́кѡ всѧ́цемъ ѡ҆́бразомъ недомы́сленно є҆́сть є҆́же вѣ́дѣти, что̀ є҆́сть, по сꙋществꙋ̀ сїѐ та́йное є҆ди́но. Превы́ше же ᲂу҆ма̀ ѡ҆брѣ́тенное и҆ и҆збѣга́ющее ра́зꙋма ка́кѡ бы сло́во проходи́ти возмогло̀. Сло́во же проходи́ти не возмо́же, мы́сленное. Невѣща́ннѣ (же) и҆ неизрече́ннѣ и҆ въ молча́нїи ᲂу҆мꙋ̀ па́че мы́сли є҆динови́днѣ взира́ти ꙗ҆́кѡ та́йнѡ, и҆ ра́доватисѧ ꙗ҆́кѡ ѡ҆ вино́внѣ и҆ промы́сленницѣ, и҆ ᲂу҆жаса́тисѧ ꙗ҆́кѡ ѡ҆ превы́шшемъ свѣ́та и҆ превы́шшемъ бла́гости, превы́шшемъ премꙋ́дрости же и҆ превы́шшемъ си́лы, и҆ бж҃е́ственна наслажда́тисѧ ѿ сегѡ̀ ра́дованїѧ, та́кожде и҆ ѡ҆ сꙋ́щихъ безконе́чныхъ и҆ безпредѣ́льныхъ всѣ́хъ, и҆́миже зри́тсѧ пресꙋ́щественное та́йное є҆ди́но, ѿню́дъ є҆стества̀ слове́сна є҆́сть послѣ́дованїе. Непослѣ́довано же є҆́сть, въ таковы́хъ сꙋ́щꙋ ᲂу҆мꙋ̀, слове́съ ᲂу҆потреблѧ́ти и҆ проходи́ти преходѧ́щꙋ: ᲂу҆потреблѧ́ѧй ᲂу҆̀бо не є҆́же молча́ти, но є҆́же глаго́лати, соверше́ннагѡ ѡ҆скꙋдѣва́етъ ᲂу҆строе́нїѧ ᲂу҆ма̀. Сїе́ бо є҆́сть кра́йнее сегѡ̀ ᲂу҆строе́нїе, ꙗ҆́коже и҆ ѡ҆ ничто́же па́че и҆́стины предпочита́ющихъ могло́ бы и҆сповѣ́стисѧ, є҆́же въ кра́йнѣйшее дѣ́йства своегѡ̀ дости́гнꙋти: кра́йнѣйшее же є҆́сть є҆́же къ кра́йнѣйшемꙋ взира́нїе є҆гѡ̀: є҆́же и҆ без̾ѻче́снѣ соверша́тисѧ глаго́летсѧ: мно́гѡ ᲂу҆́бѡ мнѣ́е и҆ неглаго́льно.</p>
<p>м҃ѕ. Взира́ѧ ᲂу҆́мъ без̾ѻче́снѡ на бж҃е́ственнѣйшее є҆ди́нственное пренача́льное, и҆ верхо́внѣйшее сокрове́нство, (и҆) прїѧ́тїе, и҆ сїѐ без̾ѻче́снѣ ѿѻнꙋ́дꙋ нахо́дитъ на ᲂу҆́мъ є҆динови́днѡ, и҆ є҆динственнови́днѡ, предобрѡ́тныѧ и҆ пресвѣ́тлыѧ и҆ неизрече́нныѧ свѣ́тлости и҆спо́лненъ, и҆ въ глꙋбинꙋ̀ ᲂу҆дивле́нїѧ и҆ ᲂу҆́жаса призыва́юще ᲂу҆́мъ въ молча́нїи. И҆ предꙋдержава́юще се́рдце дѣ́йствомъ дꙋхо́внымъ и҆ ра́достїю сла́достною, ѻ҆но̀ быва́етъ ᲂу҆мꙋ̀ ᲂу҆́мно просвѣще́нїе, ѡ҆сїѧ́нїе, и҆ бж҃е́ственно по мѣ́рѣ раче́нїе, и҆ свѣ́тло ра́дованїе: и҆́мать же винꙋ̀ ѿ бг҃а, ѿѻнꙋ́дꙋже всѧ́кое даѧ́нїе бла́го, <anchor type="page" number="994"/> за чистотꙋ̀ ᲂу҆ма̀, и҆ ꙗ҆́коже бы ре́клъ кто̀ за вещество̀, є҆́же ѿ бж҃е́ственныхъ по ча́сти ꙗ҆вле́нїй писа́нїй, и҆ сꙋ́щихъ, и҆ ᲂу҆ви́дѣнныхъ разꙋ́мнѡ съ правото́ю въ безмо́лвїи и҆ моли́твѣ. Не бо̀ ꙗ҆́коже бы приключи́лосѧ, взира́етсѧ та́йное внꙋ́треннѣйшее бж҃їе є҆ди́но па́че мы́сли, но въ происходѧ́щей ѿѻнꙋ́дꙋ свѣ́тлости є҆динови́днѣй, взира́нїе и҆ видѣ́нїе преисполнѧ́ющей ᲂу҆́мное, є҆́же не пострада́вый слове́снѣ же и҆ разꙋ́мнѣ, ѿвнѣꙋ́дꙋ восхо́дитъ къ преесте́ственномꙋ и҆ та́йнꙋ про́стꙋ є҆ди́номꙋ, не серде́чнѣ дѣ́йствꙋемь, нижѐ ᲂу҆̀бо ᲂу҆́мнѣ ѡ҆сїѧва́емь.</p>
<p>м҃з. Свѣтлѣ́йшее є҆динови́дное же и҆ є҆динственнови́дное ᲂу҆ма̀ въ бз҃ѣ видѣ́нїе взира́ющо на є҆ди́нственнꙋю бж҃е́ственнꙋю сокрове́нность, и҆ на и҆зблистава́ющее и҆з̾ неѧ̀ сїѧ́нїе бж҃е́ственно ѡ҆заре́нїе прїе́мшо безнача́льна и҆ безконе́чна свѣтоиспꙋще́нїѧ, не то́кмѡ ᲂу҆́стъ молча́нїе и҆стѧзꙋ́етъ, но и҆ ᲂу҆ма̀. Мо́щно бо є҆́сть и҆ ᲂу҆стѡ́мъ молча́щымъ, внꙋ́трь ᲂу҆мꙋ̀ завѣщава́тисѧ, и҆ въ по́мыслы и҆ разꙋмѣ̑нїѧ преходи́ти и҆ ᲂу҆пещрѧ́тисѧ: є҆́же сїѐ сло́во бы могло̀ бы́ти завѣща́тельно, є҆гѡ́же дале́че є҆́сть ᲂу҆́мъ восте́кшъ къ препросте́ртой бж҃е́ственныѧ є҆ди́ницы невоѡбраже́нной сокрове́нности. И҆́но бо є҆́сть зри́тельное ᲂу҆ма̀, а҆ и҆́но є҆́же завѣщава́тисѧ и҆ размышлѧ́ти, є҆́же є҆́сть завѣща́тельна сло́ва. Ѿ сеѧ̀ вины̀, созда́нна и҆лѝ сло́жна, и҆лѝ и҆́накѡ нѣ́кагѡ разли́чна дости́гъ ᲂу҆́мъ дѣ́ла, пе́рвѣе ви́дитъ, та́же и҆ размышлѧ́етъ ᲂу҆пещрѧ́емь. И҆ є҆щѐ въ ве́щи мно́жицею є҆ди́нѣй, возмо́глъ бы ѡ҆брѣстѝ не ма́ла разꙋмѣ́нїѧ: въ є҆ди́нственнѣмъ же и҆ є҆динови́днѣмъ ѻ҆́нѣмъ и҆ внꙋ́треннѣйшемъ бж҃е́ственнѣмъ сокрове́нствѣ, воспротѧза́етъ ᲂу҆́бѡ и҆ воспростира́етъ зри́тельное своѐ ѻ҆́ко, и҆ простото́ю бж҃е́ственныѧ лꙋчѝ ѡ҆сїѧва́етъ, ѿню́дъ же не мо́жетъ размышлѧ́ти завѣщава́ѧсѧ: и҆збѣга́етъ бо є҆ди́нственнаѧ простота̀ ᲂу҆́мнагѡ какова́либо прехожде́нїѧ, и҆лѝ разли́чна завѣща́нїѧ. Ꙗ҆́коже бо є҆́сть та́йность, что̀ размышле́нна (и҆) рещѝ завѣща́нїемъ и҆ ᲂу҆сты̀. Си́хъ ра́ди ᲂу҆̀бо молча́нїю прилѣжи́тъ є҆сте́ственнѡ и҆ ᲂу҆сты̀ и҆ ᲂу҆мо́мъ, въ є҆ди́нственное внꙋ́треннѣйшее бж҃е́ственное сокрове́нство ᲂу҆́мнѣ человѣ́къ восте́къ.</p>
<anchor type="page" number="995"/>
<p>м҃и. Внегда̀ ѡ҆браще́нїе ᲂу҆ма̀ воззри́тъ соверше́ннѣ къ бг҃ꙋ и҆ поже́рто бꙋ́детъ зри́тельное є҆гѡ̀ пресвѣтлѣ́йшими бж҃е́ственныѧ добро́ты лꙋча́ми, и҆ без̾ѡбра́знѣ въ простотꙋ̀ є҆ди́нагѡ та́йнагѡ безви́дна взы́детъ и҆ безпредѣ́лїе, и҆ бꙋ́детъ то́й съ собо́ю є҆ди́нъ свои́мъ къ є҆ди́номꙋ горѣ̀ просте́ртїемъ и҆ взира́нїемъ дꙋхнове́нїемъ на́нь дꙋ́ха: тогда̀ младе́нческагѡ быва́етъ ꙗ҆́вѣ ᲂу҆строе́нїѧ, на са́мѣмъ мꙋдрова́нїи, и҆ ца́рствїѧ бж҃їѧ неизрече́ннагѡ и҆ преесте́ственнагѡ вкꙋша́етъ, по словесѝ гдⷭ҇ню: а҆́ще не ѡ҆братите́сѧ, глаго́лющемꙋ, и҆ бꙋ́дете ꙗ҆́кѡ дѣ́ти, не вни́дете въ ца́рство небе́сное<footnote lang="cu">Матѳ. гл. и҃і, ст. г҃.</footnote>: свобо́денъ бо тогда̀ и҆ неѡдержи́мь ѿню́дъ ѿ всѣ́хъ ᲂу҆́мъ быва́етъ всѧ́кагѡ ра́зꙋма, всѧ́ческагѡ какова́гѡлибо разꙋмѣ́нїѧ, всѧ́кагѡ сложе́нїѧ, и҆ пестроты̀ предѣ́лы превозше́дъ, и҆ горѣ̀ простира́ѧсѧ къ невѣща́нномꙋ и҆ па́че ᲂу҆ма̀ невѣ́домомꙋ. Тѣ́мже вои́стиннꙋ и҆ молчи́тъ є҆сте́ственнѡ, занѐ то́кмѡ па́че сло́ва, но и҆ па́че ᲂу҆́мна дѣ́йства своѐ ᲂу҆строе́нїе, и҆мꙋ́щее съ та́йнымъ и҆ безви́днымъ пресвѣ́тлое и҆ ра́достное и҆ сла́дкое є҆ли́кѡ ко ᲂу҆́мнꙋ наслажде́нїю.</p>
<p>м҃ѳ. Въ ви́дѣ безви́днѣмъ, и҆ пресвѣ́тлѣйшей невеще́ственнѣй и҆ несло́жнѣй добро́тѣ въ лицѣ̀ простѣ́йшемъ бг҃а зрѧ́тъ зри́тельнїи є҆динови́днѣ є҆ди́но, безконе́чными благи́ми ѻ҆́крестъ ᲂу҆вѣнча́нна: безчи́сленными до́брыми ᲂу҆кра́шенна: ᲂу҆́мъ свѣтови́дными добро́тами а҆́ки лꙋчеви́днѣ ѻ҆́крестъ ѡ҆зарѧ́ющїй всѧ̑: блаже́нство неизрече́нно и҆ неисповѣди́мо: благи́хъ и҆ до́брыхъ и҆сточа́тельно, и҆з̾ѻби́лїе безконе́чно точа́ще и҆ присноте́чно: сла́вы сокро́вище па́че и҆счерпа́нїѧ бездо́нно, и҆ неистощи́мо. Мнѡ́га ѕѣлѡ̀ весє́лїѧ. преисполнѧ́юща без̾ѻчє́сныѧ ᲂу҆мы̀. Ра́дости и҆ дꙋше́внѣй сла́дости съ весе́лїемъ нетлѣ́ннымъ по тече́нїю присноте́чнꙋ ѻ҆́крестъ текꙋ́щꙋ та́инственнѡ ѿ бж҃е́ственныѧ ѻ҆́ныѧ и҆ превышесвѣ́тлыѧ є҆ди́ницы въ невхо́днѣмъ превы́ше сꙋ́щїѧ сокрове́нствѣ: и҆ є҆щѐ (зрѧ́тъ) коли́ка и҆ є҆ли́ка неизслѣ́дна пролива́етсѧ пꙋчи́на ѿ ѻ҆́ныѧ неѡб̾е́млема бла́гости неизрече́нныѧ, и҆ любвѐ несказа́нныѧ, и҆ про́мысла недомы́сленна въ си́лѣ безпредѣ́льнѣй <anchor type="page" number="996"/> и҆ премꙋ́дрости неизрече́ннѣй, и҆ а҆́гг҃лы, и҆ самѣ́ми серафі́мы недомы́сленна, па́че всѧ́кагѡ ᲂу҆ма̀ сꙋ́ща: є҆ще́ же и҆ ꙗ҆̀же ѿ настоѧ́щагѡ вѣ́ка въ на́съ а҆́ки зачина́єма неизрече́ннымъ сло́вомъ, въ бꙋ́дꙋщемъ же воз̾ꙋстроѧ́єма, и҆ а҆́ки па́ки ражда́єма и҆ соверша́єма, ꙗ҆̀же и҆ херꙋві́мскъ ᲂу҆́мъ ᲂу҆жаса́ютъ, и҆ то́чїю нѣ́какѡ неѧ́снѣ ѡ҆ се́мъ помы́слити предложе́нїе и҆мꙋ́щь. ѽ благосты́ни и҆ совѣ́та бж҃їѧ и҆ любвѐ и҆ бла́гости, си́лы же и҆ премꙋ́дрости и҆ про́мысла бж҃е́ственна! вои́стиннꙋ блаже́ни, и҆́хже ѡ҆ста́вишасѧ беззакѡ́нїѧ, и҆ и҆́хже покры́шасѧ грѣсѝ<footnote lang="cu">Ѱал. л҃а, ст. а҃.</footnote>: и҆ блаже́нъ человѣ́къ, є҆го́же а҆́ще нака́жетъ гдⷭ҇ь, и҆ ѿ зако́на своегѡ̀ и҆ дх҃а наꙋчи́тъ є҆го̀<footnote lang="cu">Ѱал. ч҃г, ст. в҃і.</footnote>.</p>
<p>н҃. Дꙋ́хомъ и҆ и҆́стиною ѿкрыва́ютсѧ въ мі́рѣ ᲂу҆́бѡ сꙋ́щими неви̑димыѧ немогꙋ́щимъ дх҃а прїѧ́ти ст҃а́гѡ, ꙗ҆́коже гдⷭ҇ь и҆зречѐ. А҆ и҆̀мже є҆́же ѿше́льствовати предпочита́тельнѣйше є҆́сть, и҆ дале́че ѿ мі́ра сидѣ́ти, и҆ сꙋ́щихъ въ мі́рѣ, и҆ бж҃е́ственною благода́тїю просвѣтѝ мы́сленъ свѣ́тъ ѻ҆чеса̀ се́рдца и҆́хъ восто́къ съ высоты̀ со́лнца мы́сленнагѡ, и҆ бы́сть застꙋпле́нїе и҆̀мъ ᲂу҆ бг҃а, ꙗ҆́коже восхождє́нїѧ въ сердца́хъ свои́хъ полага́ти, и҆ просвѣща́тисѧ бг҃озри́тельными ѡ҆сїѧ́нїи ꙗ҆́коже подоба́етъ, въ си́хъ и҆ ѕѣлѡ̀ ꙗ҆́снѣ зрѧ́тсѧ и҆ и҆́на и҆ премнѡ́га бж҃е́ствєнна и҆ мы́слєнна, и҆ дꙋхѡ́вна взира́нїѧ достѡ́йна: є҆ще́ же и҆ бꙋ́дꙋщее вѣ́чное и҆ неꙋкло́нное воз̾ꙋстрое́нїе преподо́бнѣ пожи́вшымъ ка́кѡ бꙋ́детъ, не то́кмѡ чꙋ́вственнѡ, но ᲂу҆жѐ и҆ па́че ᲂу҆ма̀. Ѿню́дъ бо и҆змѣнѧ́тсѧ тогда̀ всѝ сꙋ́щагѡ па́че ᲂу҆ма̀ быва́юще, и҆ сꙋ́щагѡ па́че всѧ́кїѧ мы́сли и҆ живота̀ и҆ наслажде́нїѧ: ꙗ҆́коже бо́зи положе́нїемъ, пред̾ сꙋ́щимъ ѿ є҆стества̀ бг҃омъ, наслажда́ющесѧ и҆ ра́дꙋющесѧ ѡ҆ сꙋ́щихъ па́че є҆стества̀ бл҃ги́хъ произска́чꙋщихъ ѿ кра́йнѧгѡ и҆ є҆ди́нагѡ є҆стество́мъ бг҃а, ѻ҆́крестъ сегѡ̀ ѡ҆бстоѧ́ще, и҆ всесвѧще́ннѣ соверша́юще чи́стѣ ѕѣлѡ̀ бж҃е́ственный и҆ па́че ᲂу҆ма̀ пра́здникъ: и҆ є҆ди́нꙋ поставлѧ́юще прехва́льнагѡ ѻ҆́нагѡ весе́лїѧ превесе́лꙋю ра́дость и҆ торжество̀, со всѣ́ми мы́сленными а҆́гг҃лѡвъ ᲂу҆краше́нїи. Мно́го <anchor type="page" number="997"/> нѣ́кое є҆́сть и҆ недомы́сленно тече́нїе ѻ҆́но, нетлѣ́ннагѡ предобро́тныхъ ра́дованїѧ. А҆́ще бо чꙋ́вственна добро́та чꙋ́вствы ко ᲂу҆мꙋ̀ прибли́жшисѧ, сꙋ́щи предѣ́льна и҆ скороте́чна, нижѐ проста̀, нижѐ назда́нна, сла́дости ѻ҆ба́че небезра́достны вино́вна быва́ти ѡ҆бы́че, въ дꙋшѝ разсмотрѣ́ти не дале́че є҆́сть и҆ разꙋмѣ́ти ᲂу҆́мъ и҆мꙋ́щымъ и҆ возсло́вное разсмотрѧ́ющымъ, что́бы моглѝ бы́ти, не въ мы́слєнна, но и҆ па́че ᲂу҆ма̀ безпредѣ́льна сꙋ́ща и҆ (не) те́чна достиза́юще: незда́нна не наче́ншасѧ, и҆стека́юща ѿ бг҃а, ѿ негѡ́же сꙋ́ть всѧ̑ дѡ́браѧ и҆ блага̑ѧ, па́че же весе́лїѧ ра́ди и҆ ра́дованїѧ и҆ бж҃е́ственныѧ жи́зни, и҆ досто́йнѣ вѣ́ка ѻ҆́нагѡ и҆ ᲂу҆строе́нїѧ.</p>
<p>н҃а. Вре́меннымъ же и҆ мѣ́стнымъ разстоѧ́тельнымъ протѧже́нїемъ и҆ ѡ҆предѣли́тельнымъ є҆сте́ствъ сво́йствамъ ра́доватисѧ ре́къ, и҆ си́хъ происте́къ ᲂу҆́мъ, на́гъ быва́етъ вои́стиннꙋ є҆динови́дною простото́ю и҆ жи́знїю безхꙋдо́жною и҆ безви́дною и҆ без̾ всѧ́кагѡ прикро́ва и҆ ѡ҆дѣѧ́нїѧ безпомышле́нїемъ и҆ не глаго́ланїемъ, въ безнача́лїе и҆ неѡб̾ѧ́тїе, безконе́чїе же и҆ безпредѣ́лїе преесте́ственнѣ возше́дъ се́рдцемъ дх҃одви́жнымъ, бж҃е́ственною си́лою и҆ ѡ҆сїѧ́нїемъ, къ безконе́чїю мнѧ́щымсѧ и҆ съ сами́мъ тѣ́мъ видѣ́нїемъ ᲂу҆ма̀ спростира́тисѧ. Тогда̀ ми́ръ бж҃їй въ дꙋшѝ возсїѧва́етъ и҆ неизрече́ннаѧ ст҃а́гѡ дх҃а ра́дость и҆ несказа́нное весе́лїе лїе́тсѧ въ ню̀. И҆ и҆́же превы́ше ра́зꙋма ᲂу҆́жасъ соде́ржитъ ю҆̀ ѻ҆́тай воспѣва́ющꙋ: не ꙗ҆ви́тсѧ, но зри́тсѧ бг҃ъ богѡ́въ въ сїѡ́нѣ во ᲂу҆мѣ̀ выспрехо́днѣ и҆ высокозри́тельнѣ: гдⷭ҇и бж҃е си́лъ, блаже́нъ человѣ́къ ᲂу҆пова́ѧй на тѧ̀<footnote lang="cu">Ѱал. п҃г, ст. и҃ и҆ г҃і.</footnote>.</p>
<p>н҃в. Внегда̀ ᲂу҆́мъ во ᲂу҆́жасѣхъ ѡ҆брѣта́етсѧ просвѣще́нъ недомы́слєнна неглагѡ́ланїѧ, междꙋ̀ бг҃омъ и҆ бж҃е́ственными себѐ зрѧ̀, тогда̀ ꙗ҆́стъ, ꙗ҆́коже є҆́сть пра́ведно дꙋхо́внагѡ ра́зꙋма и҆́стинныѧ плоды̀, и҆ бг҃одѣ́йствꙋетсѧ, и҆ ра́дꙋетсѧ, и҆ въ бж҃е́ствєнна предꙋспѣва́етъ рачє́нїѧ: глаго́лѧ ᲂу҆́бѡ ника́коже ничто́же, нижѐ преходѧ̀ нѣ́какѡ ни внꙋ́трь ни внѣ̀ по завѣща́нїю, но нижѐ размышлѧ́ѧ: но зрѧ̀ ᲂу҆́мнѣ є҆ди́нственнѣ во свѣ́тѣ и҆́стины и҆ дꙋ́ха, и҆ наслажде́нїе непреходнотворѧ̀ зри̑маѧ.</p>
<anchor type="page" number="998"/>
<p>н҃г. Є҆гда̀ лицѐ ᲂу҆ма̀ зрѧ́що внꙋ́трь се́рдца, ви́дитъ просвѣще́нїе дх҃а и҆з̾ негѡ̀ присното́чнѣ точа́щесѧ, тогда̀ ѕѣлѡ̀ вре́мѧ є҆́сть молча́ти.</p>
<p>н҃д. Є҆гда̀ всѐ ᲂу҆́мное лицѐ ви́дѣти бꙋ́детъ бг҃а, па́че же ᲂу҆́бѡ є҆гда̀ ве́сь ᲂу҆́мъ внꙋ́трь дости́гнетъ бг҃а, и҆лѝ да та́кѡ рекꙋ̀, є҆гда̀ бг҃ъ во все́мъ ᲂу҆мѣ̀ бꙋ́детъ, тогда̀ ѕѣлѡ̀ и҆ бо́лѣе є҆сте́ственнѣ вре́мѧ є҆́сть молча́ти.</p>
<p>н҃є. Є҆гда̀ ᲂу҆́мъ прича́стїемъ дꙋ́ха зри́тельнѣ вои́стиннꙋ бг҃ꙋ предстоѧ̀, сла́вы же ѿ лица̀ бж҃їѧ и҆ свѣ́тлости, ѡ҆́бразомъ подоба́ющимъ наслажда́етсѧ, подоба́етъ и҆ ѕѣлѡ̀ влѣ́потꙋ молча́ти, безмо́лвнѣ же и҆ несмꙋти́тельнѣ зрѣ́ти. А҆́ще же нѣ́каѧ тьма̀ мра́чна каковы́млибо ѡ҆́бразомъ междꙋ̀ ᲂу҆мо́мъ и҆ бг҃омъ припаде́тъ, внеза́пꙋ а҆́ки нѣ́кїй свѣтови́денъ и҆ горѧ́щъ по є҆сте́ственнꙋ сло́вꙋ ѻ҆́гнь, мета́ти проти́вꙋ тьмѣ̀ сло́во краткоглаго́льно ᲂу҆́бѡ, ѻ҆ба́че бж҃е́ственна ꙗ҆вле́нїѧ: да та́кѡ скорѣ́е тьмꙋ̀ и҆стреби́въ свѣ́томъ, и҆ теплото́ю мглꙋ̀, и҆ ретѧ́щїйсѧ въ по́двизѣ ᲂу҆́мъ просвѣти́въ же и҆ согрѣ́ѧвъ самѣ́мъ си́мъ, да па́ки мо́жетъ вкꙋ́пѣ бы́ти, ꙗ҆́коже пре́жде съ бг҃омъ, и҆ зрѣ́ти добро́тꙋ є҆гѡ̀, и҆ ꙗ҆́коже подоба́етъ, наслажда́тисѧ є҆гѡ̀, и҆ ᲂу҆добрѧ́тисѧ и҆ страда́ти: вкра́тцѣ рещѝ, ꙗ҆̀же по ᲂу҆́мнꙋ взира́нїю соверша́ютсѧ, прїѧ́тїемъ животворѧ́щагѡ дх҃а, ѿ бг҃а. И҆ є҆щѐ вои́стиннꙋ прострѣ́тисѧ и҆ ѿпꙋща́тисѧ и҆́стиною и҆ дх҃омъ съ бг҃омъ ѿ всѣ́хъ, и҆ сами́хъ тѣ́хъ, ꙗ҆̀же ѻ҆́крестъ бг҃а. Сїѐ ᲂу҆́бѡ влѣ́потꙋ и҆ прили́чнѣ зри́тельный соверша́етъ, ѻ҆ба́че є҆ди́номꙋ внима́ѧй дѣѧ́нїю, ника́коже такова́гѡ да держи́тсѧ ᲂу҆строе́нїѧ: не ᲂу҆̀ ѕѣлѡ̀ ꙗ҆́снѣ къ себѣ̀, и҆ собо́ю къ бг҃ꙋ соедини́сѧ. Не ᲂу҆́бѡ є҆́сть чꙋ́до, семꙋ̀ ѿ бж҃е́ственныхъ пѣ́ти и҆лѝ глаго́лати ка́колибо, и҆ мнѡ́га же, и҆ ча́стѣ, ча́стыми всѧ́кѡ ѿсю́дꙋ а҆́ки ᲂу҆́бѡ сраже́нїи, и҆ ᲂу҆страша́ѧ и҆ ѿгонѧ́ѧ враждꙋ́ющаго на ны̀ мно́гѡ и҆ ра́тꙋющаго ᲂу҆се́рднѡ: и҆́бо прїи́детъ и҆ семꙋ̀ послѣ́даванно вре́мѧ, терпѧ́щемꙋ ѿ дх҃нове́нїѧ вои́стиннꙋ на́нь дꙋхо́вна, внегда̀ мно́гихъ бж҃е́ственныхъ пѣ́сней и҆ пѣ́нїй и҆ слове́съ а҆́ки и҆ скорови̑дна ѡ҆зарє́нїѧ соберꙋ́тсѧ во є҆ди́нꙋ вои́стиннꙋ свѣ́тлость ѻ҆гнѧ̀: є҆гда̀ и҆ врага̀ ᲂу҆до́бь и҆ сме́ртною <anchor type="page" number="999"/> ꙗ҆́звою ᲂу҆ѧзви́тъ, пожига́ѧ, си́рѣчь и҆ разсѣца́ѧ, и҆лѝ па́че и҆стреблѧ́ѧ тьмꙋ̀ ѻ҆́нагѡ, себе́ же свѣ́тлостїю ѻ҆гнѧ̀ и҆ согрѣва́ѧ же и҆ къ бж҃е́ственномꙋ наипа́че воздви́жѧ раче́нїю: и҆ къ самомꙋ̀ бг҃ꙋ серде́чнꙋю въ молча́нїи пѣ́снь и҆ ᲂу҆́жасъ возносѧ̀: и҆ та̑инъ показꙋ́ѧ ди́вна себѣ̀ ѕѣлѡ̀ чꙋдеса̀: не непра́веднѡ бо терпѧ́щїи гдⷭ҇а ᲂу҆блажа́ютсѧ, то́чїю ꙗ҆́кѡ пред̾идꙋ́щꙋ вре́мени наслѣ́дствꙋютъ ꙗ҆́кѡ кро́тцы сꙋ́ще мы́сленнꙋю ѡ҆бѣтова́нїѧ зе́млю, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.</p>
<p>н҃ѕ. Є҆гда̀ ᲂу҆́мъ кі́имждо ѿ свѣтолїѧ́нїй дх҃а ѡ҆сїѧва́емь, ѡ҆мрача́етсѧ и҆ недоꙋмѣва́етъ, и҆ къ безконе́чномꙋ и҆ безпредѣ́льномꙋ себѐ разꙋмѣва́етъ простира́ющасѧ и҆ и҆змѣнѧ́ема, тогда̀ вре́мѧ є҆́сть молча́ти.</p>
<p>н҃з. Є҆гда́ же а҆́ки свѣтлѣ́йшими взира́нїи и҆знемо́гша ѡ҆щꙋща́етъ, и҆ сло́во произнестѝ хотѧ́ща, да ѿ крѣ́пости ѡ҆слабѣ́въ, ѡ҆́бразомъ си́мъ полꙋ́читъ поко́й: тогда̀ є҆сте́ственнѣ вре́мѧ є҆́сть глаго́лати, ѻ҆ба́че краткоглагѡ́льна и҆ сво́йствєнна бж҃е́ствєнна ѡ҆сїѧ̑нїѧ.</p>
<p>н҃и. Внегда̀ ᲂу҆́мъ посредѣ̀ во́дъ и҆збѣга́ѧ мы́сленнагѡ фараѡ́на, про́йдетъ свою̀ но́щь просвѣще́нїемъ ѻ҆гнѧ̀, и҆ покро́вомъ ѻ҆́блака сво́й де́нь, тогда̀ благосло́внѣ молча́нїѧ вре́мѧ настои́тъ и҆ безмо́лвїѧ, и҆ нача́ло вои́стиннꙋ дꙋшѝ ѡ҆чище́нїѧ: є҆гда́ же семꙋ̀ лю́тый мы́сленный а҆мали́къ сопротивлѧ́етсѧ, и҆ послѣ́дꙋющїи є҆мꙋ̀ ꙗ҆зы́цы возбранѧ́юще прехо́дъ къ землѝ ѡ҆бѣтова́нїѧ, тогда̀ вре́мѧ прили́чествꙋющее є҆́сть є҆́же глаго́лати: но къ бг҃ꙋ дѣѧ́нїемъ ᲂу҆́мнымъ и҆ сво́йственнымъ видѣ́нїемъ поддержи̑мымъ є҆гѡ̀ рꙋка́мъ, ꙗ҆́коже мѡѷсе́євымъ дре́вле ѿ а҆арѡ́на и҆ ѡ҆́ра.</p>
<p>н҃ѳ. Внегда̀ ѿ бе́здны и҆сточа́тельны бж҃е́ственны, и҆ мы́сленна взира́нїѧ ѿ се́рдца то́читсѧ си́ла дꙋхо́вна и҆стека́ющи, настои́тъ є҆сте́ственнѣ вре́мѧ є҆́же молча́ти. Тогда́ бо неизрече́ннѡ соверша́етсѧ слꙋ́жба, є҆ще́ же и҆ поклоне́нїе ᲂу҆мо́мъ бж҃їе, и҆ и҆́стиною и҆ дꙋ́хомъ: и҆ сїѐ и҆́стиннымъ чꙋ́вствомъ ᲂу҆́мнымъ.</p>
<p>ѯ҃. Внегда̀ ѿ взира́нїѧ къ бг҃ꙋ ᲂу҆́мна, ѿню́дъ слове́снаѧ ᲂу҆́бѡ ча́сть дꙋшѝ и҆спо́лнисѧ бж҃е́ственна ᲂу҆́жаса, ᲂу҆́мнаѧ же видѣ̑нїѧ, <anchor type="page" number="1000"/> є҆ще́ же и҆ ра́дованїѧ дꙋша̀, несомнѣ́ннѡ тогда̀ є҆́сть вре́мѧ молча́ти: дꙋ́хомъ бо благочꙋ́вственнѡ и҆́стинꙋ собра́ннѣ ᲂу҆́мъ взира́етъ, и҆ почита́етъ покланѧ́ѧсѧ со ᲂу҆́жасомъ возсїѧва́емомꙋ въ не́мъ бг҃ꙋ.</p>
<p>ѯ҃а. Дх҃омъ и҆ и҆́стиною прили́чнѣ бг҃ꙋ покланѧ́ющїисѧ и҆ томꙋ̀ слꙋжа́щїи, ꙗ҆́коже подоба́етъ, не то́кмѡ не въ мѣ́стѣ покланѧ́ютсѧ и҆ слꙋ́жатъ, но ничто́же мнѣ́е сра́вна, нижѐ сло́вомъ є҆́же въ произноше́нїи. Ꙗ҆́коже бо ѿ правоты̀ вои́стиннꙋ возне́сшеесѧ мы́сленно чꙋ́вство къ неѡпи́санномꙋ, и҆ є҆гѡ́же ниеди́но мѣ́сто є҆́сть поко́ѧ: ника́коже хо́щетъ въ мѣ́стѣ покланѧ́тисѧ, та́кѡ вои́стиннꙋ подоба́ющее блюдꙋ́що, ꙗ҆́кѡ и҆́стинѣ соедине́нно безконе́чномꙋ и҆ безпредѣ́льномꙋ, безнача́льномꙋ же и҆ безви́дномꙋ и҆ соверше́ннѣ просто́мꙋ и҆ всѧ́чески рещѝ па́че ᲂу҆ма̀, слове́съ разли́чїемъ и҆ предѣ́ломъ произноше́нїѧ покланѧ́тисѧ и҆ послѣ́дованнѡ слꙋжи́ти, ника́коже ѿню́дъ є҆сте́ственнѣ терпи́тъ, є҆гда̀ си́рѣчь вре́мѧ прїи́детъ во ᲂу҆мѣ̀ ѿ посо́бїѧ и҆ надꙋнове́нїѧ дх҃а ра́зꙋмꙋ и҆́стины є҆динови́днѣ ѡ҆зарѧ́тисѧ: въ не́же вре́мѧ ѿню́дъ по всемꙋ̀ всѣ́хъ ѿрѣше́нъ ᲂу҆́мъ бы́въ, є҆ще́ же и҆ самагѡ̀ себѐ и҆зше́дъ нѣ́какѡ не то́кмѡ неглаго́ланїю, но и҆ безпомышле́нїю благосло́внѡ про́чее прилѣжи́тъ, ꙗ҆́кѡ на вы̑шшаѧ и҆ сло́ва и҆ ᲂу҆ма̀ ᲂу҆́мнымъ свѣ́томъ съ весе́лїемъ и҆ ᲂу҆́жасомъ ᲂу҆пражнѧ́ѧсѧ и҆ зрѧ̀: неви́димь и҆ непрехо́денъ неꙋхищре́ннѣ без̾ѻче́снымъ взира́нїемъ по ѡ҆́бразꙋ нѣ́коемꙋ бы́въ соедине́нїемъ є҆́же превы́ше себѐ.</p>
<p>ѯ҃в. Подоба́етъ ᲂу҆мꙋ̀ себѣ̀ внима́ющꙋ съ наблюде́нїемъ ᲂу҆правлѧ́ти своѐ ᲂу҆́мное ᲂу҆строе́нїе разꙋ́мнѣ же и҆ премꙋ́дрѣ съ разсꙋжде́нїемъ, и҆ є҆гда̀ ѡ҆щꙋща́етъ себѐ зрѧ́ща прѡ́стыѧ и҆ невоѡбраже́нныѧ бг҃осло́вїѧ та́йны, въ молча́нїи безмо́лвнѣ стоѧ́ти: а҆́бїе не без̾ ᲂу҆дивле́нїѧ, нижѐ ᲂу҆́бѡ дале́че своегѡ̀ се́рдца дѣ́йствꙋема дꙋ́хомъ, є҆ще́ же и҆ ѡ҆сїѧва́ема. Вре́мѧ бо є҆́сть тогда̀ не то́кмѡ безмо́лвїѧ всѣ́хъ чꙋ́вствъ ѿ чꙋ́вственныхъ ѿню́дъ, но и҆ молча́нїѧ ничто́же мнѣ́е ѿ коегѡ́либо происходѧ́ща сло́ва. Па́че же ᲂу҆́бѡ разꙋмѣ́тельнымъ, а҆́ще что̀ подоба́етъ рещѝ, и҆ ᲂу҆́мна ѻ҆бы́чна безмо́лвїѧ и҆ невидѣ́нїѧ вре́мѧ. Ѿню́дъ бо недвиже́нїю <anchor type="page" number="1001"/> ѡ҆бꙋча́тисѧ подоба́етъ, въ чꙋ́вствахъ, въ словесѣ́хъ, въ помышле́нїихъ, да ᲂу҆́мъ примѣта́тельнѡ, и҆ ꙗ҆́коже подоба́етъ, є҆ди́нъ сы́й взира́нїемъ є҆динови́днымъ и҆ є҆динственнови́днымъ є҆ди́нагѡ и҆ то́чїю тро́йственна бг҃а мо́жетъ свобо́днѣ ѡ҆́бразомъ мо́щнымъ є҆́же па́че мы́сли безконе́чїе и҆ безнача́лїе, є҆ще́ же и҆ не ѡ҆б̾ѧ́тїе, и҆ и҆на̑ѧ, є҆ди́ною рещѝ, бж҃е́ствєннаѧ и҆ непрелѡ́жнаѧ и҆ ѿрѣшє́ннаѧ взира́ти, и҆ соединѧ́тисѧ соизмѣне́нъ сы́й съ видѣ́нїемъ и҆ просте́ртъ, и҆ ѿню́дъ бг҃ови́денъ бы́въ бж҃е́ственною благода́тїю съ весе́лїемъ и҆ ᲂу҆дивле́нїемъ. А҆ поне́же ᲂу҆́мъ такова́гѡ держа́тисѧ ᲂу҆строе́нїѧ хотѣ́лъ бы при́снѡ, а҆́ще бы бы́ло мо́щно, но ника́коже мо́жетъ, прело́женъ же сы́й и҆ съ прело́жными живы́й, и҆ соста́вленъ нѣ́какѡ съ тѣ́ломъ и҆ вещьмѝ ѡ҆бстоѧ́тельными разꙋ́мнѣ подоба́етъ не ѿлꙋча́тисѧ дале́че є҆динови́днагѡ взира́нїѧ ѿпа́дъ, нижѐ многоглаго́лати, но ма̑ла ᲂу҆́бѡ глаго́лати, и҆ сїѧ̑ же ѿ бж҃е́ственныхъ въ не́мъ ѡ҆заре́нїй, да не то́кмѡ скорѣ́е мо́жетъ къ бж҃їю є҆́же па́че ᲂу҆ма̀ соедине́нїю па́ки ѡ҆браща́тисѧ, но и҆ свѣтлѣ́йше ѡ҆щꙋти́тъ соедине́нїе, и҆ ничто́же мнѣ́е и҆ пребыва́тельнѣйше. Є҆ли́кѡ бо ᲂу҆́мъ со́бранное храни́тъ и҆ неразлїѧ́нное каковы́млибо ѡ҆́бразомъ, толи́кѡ ѡ҆браще́нїе є҆гѡ̀ є҆́же къ бж҃е́ственномꙋ соедине́нїю скорѣ́е быва́етъ, и҆ свѣтлѣ́йшымъ соединѧ́етсѧ свѣ́тлостємъ: є҆ще́ же и҆ благопло́днѣе ча́стомꙋ ѿню́дъ къ бж҃е́ствєннымъ навыкнове́нїю.</p>
<p>ѯ҃г. Внегда̀ къ бж҃е́ственномꙋ є҆динови́дномꙋ и҆з̾ѧвле́нїю ѿ ᲂу҆́мна взира́нїѧ ᲂу҆́мъ пристра́жда и҆змѣни́сѧ, и҆ недоразꙋмѣва́емымъ ѡ҆зарѧ́етсѧ превы́шшимъ всѧ́кагѡ ра́зꙋма, и҆ нераздѣ́ленъ быва́етъ, и҆ про́стъ и҆ безпредѣ́ленъ, а҆́ки ѿ мра́ка є҆ди́нственнѣ ѡ҆сїѧва́емь: добро́тꙋ неѡпи́саннꙋ зрѧ̀ за простоты̀ превосхожде́нїе: безви́днꙋ, за всѧ́кагѡ ви́да преимꙋ́щество: безнача́льнꙋ, за превышеположе́нїе всѧ́кагѡ нача́ла каковы́млибо ѡ҆́бразомъ: са́мꙋ ᲂу҆́бѡ неѡб̾ѧ́тнꙋ: всѣ́хъ же предѣ́лы и҆ каково́либо ѡ҆бдержа́нїе (и҆) є҆ди́нство въ себѣ̀ (ѡ҆бдержа́щꙋ:) всѧ̑ и҆сполнѧ́ющꙋ ꙗ҆́кѡ преиспо́лненꙋ: са́мꙋ же безконе́чнꙋ сꙋ́щꙋ: и҆ вкра́тцѣ рещѝ, внегда̀ за всѣ́хъ сꙋ́щихъ презрѣ́нїе взира́нїемъ є҆ди́нагѡ всѧ̑ ᲂу҆́зритъ неизрече́ннымъ <anchor type="page" number="1002"/> сло́вомъ си́лы ᲂу҆́мственныѧ превы́ше помышле́нїѧ: тогда̀ вре́мѧ є҆́же молча́ти и҆ та́инственнѡ и҆ преми́рнѡ, и҆ да та́кѡ рекꙋ̀ без̾ѻче́снѡ и҆ неглаго́льнѡ є҆динови́днагѡ наслажда́тисѧ бж҃е́ственнѣйшимъ тайноꙋче́нїемъ и҆́стины наслажде́нїѧ. Внегда́ же речє́ннаѧ ѿстꙋпа́ютъ ѿ ᲂу҆ма̀ и҆ ѻ҆́крестъ є҆гѡ̀ зри́тсѧ раздѣле́нїе: тогда̀ вре́мѧ є҆́же глаго́лати ѻ҆ба́че глаго́лати досто́йна возвожде́нїѧ къ молча́нїю: лꙋ́чше бо мно́гимъ превосхожде́нїемъ є҆́же па́че сло́ва благовре́менное могло́ бы глаго́латисѧ и҆ ѕѣлѡ̀ влѣ́потꙋ молча́нїе сло́ва всѧ́кагѡ. Ꙗ҆́коже и҆ соломѡ́нъ ди́вный пред̾ꙋчини́въ сїѐ: вре́мѧ молча́ти, та́же вре́мѧ глаго́лати<footnote lang="cu">Є҆кклес. гл. г҃, ст. з҃.</footnote>, глаго́летъ: добрѣ́йше ᲂу҆̀бо є҆́сть и҆ пе́рвыѧ вои́стиннꙋ ча́сти, молча́нїе води́ти благовре́меннѡ: а҆́ще ли же не ᲂу҆̀ присꙋ́тствꙋетъ сїѐ, нижѐ ᲂу҆́бѡ во ꙗ҆̀же па́че сло́ва ᲂу҆́мъ є҆динови́днѣ мо́глъ бы взира́ти: то̀ ᲂу҆́бѡ є҆́же глаго́лати благовре́меннѡ да бꙋ́детъ второ́е: и҆ да сро́дно бꙋ́детъ глаго́ланїе, и҆ къ молча́нїю бли́жнее, ꙗ҆́коже молча́нїе, та́къ и҆ глаго́ланїе благовре́менно да соверша́етсѧ: и҆ къ неглаго́ланїю прїитѝ да дости́гнетъ<footnote lang="cu">тщи́тсѧ.</footnote>, си́мъ є҆́же бж҃е́ствєннаѧ глаго́лати и҆ размышлѧ́ти вы́нꙋ, и҆ зрѣ́ти тва́рь. И҆ творца̀ є҆ѧ̀ а҆́ки въ зерца́лѣ зрѣ́ти є҆ли́ка си́ла повѣ́дающаѧ ѡ҆ не́мъ. И҆ сѐ є҆́сть є҆́же благовре́меннѡ глаго́лати. Подоба́етъ же ꙗ҆́коже мни́тсѧ и҆ та́кѡ нѣ́какѡ ѡ҆б̾е́мшꙋ приназна́менати.</p>
<p>ѯ҃д. Внегда̀ всѧ̑ ᲂу҆́мъ преше́дъ здѣ̑шнѧѧ, и҆ превозше́дъ є҆сте́ственнымъ ѡ҆́бразомъ ра́достнѣ молчи́тъ, тогда̀ вре́мѧ наслажда́тисѧ премі́рными и҆ неизглаго́ланными: вре́мѧ ѡ҆сїѧ́нїѧ и҆ свѣ́та ᲂу҆́мна, соедине́нїѧ же ᲂу҆ма̀ и҆ видѣ́нїѧ простоты̀, безпредѣ́лїѧ же и҆ безконе́чїѧ, и҆ пресвѣ́тла ра́зꙋма: и҆ въ кра́ткости рещѝ, вре́мѧ воспрїѧ́тїѧ и҆ причаще́нїѧ премꙋ́дрости дꙋхо́вныѧ, є҆́юже ᲂу҆́мъ соверше́нъ быва́етъ во ᲂу҆праздне́нїи и҆ молча́нїи, несказа́нное прїе́мь во ᲂу҆́жасѣ ра́дованїе.</p>
<p>ѯ҃є. Є҆гда̀ дꙋша̀ и҆́стины чꙋ́вствомъ себѐ ча́шею благода́ти ꙗ҆́кѡ держа́вною ᲂу҆поева́емꙋ ѡ҆щꙋща́етъ<footnote lang="cu">Ѱал. к҃в.</footnote>, и҆ безꙋ́мнꙋ быва́ющꙋ, ꙗ҆́вѣ ꙗ҆́кѡ тогда̀ вре́мѧ є҆́сть молча́ти.</p>
<anchor type="page" number="1003"/>
<p>ѯ҃ѕ. Є҆гда̀ внꙋ́треннѧгѡ человѣ́ка завѣща́нїе хо́щетъ вопи́ти, гдⷭ҇и, что́ сѧ ᲂу҆мно́жиша стꙋжа́ющїи мѝ; мно́зи востаю́тъ на мѧ̀<footnote lang="cu">Ѱал. г҃, ст. в҃.</footnote>: вре́мѧ є҆́сть глаго́лати: глаго́лати же ꙗ҆́коже подоба́етъ, не сꙋ́єтнаѧ на врагѝ, ѻ҆ба́че мѣ̑рна и҆ прили́чєствꙋюща, ꙗ҆́коже подоба́етъ.</p>
<p>ѯ҃з. Є҆гда̀ свѣ́тъ лица̀ гдⷭ҇нѧ зна́менасѧ<footnote lang="cu">Ѱал. д҃, ст. з҃.</footnote> на дꙋшѝ, ꙗ҆́коже ѿсю́дꙋ ᲂу҆добрѧ́тисѧ и҆ просвѣща́тисѧ, и҆ возлїѧ́нїю бж҃е́ственна весе́лїѧ возлива́тисѧ на ню̀: тогда̀ вои́стиннꙋ вре́мѧ є҆́сть молча́ти.</p>
<p>ѯ҃и. Є҆гда̀ востаю́щихъ зрѣ́ла бы на ню̀ непра́ведныхъ свидѣ́телей, и҆ ꙗ҆̀же не вѣ́сть вопроша́ющихъ ю҆̀ и҆ смꙋща́ющихъ<footnote lang="cu">Ѱал. л҃д, ст. а҃і.</footnote>: тогда̀ вре́мѧ є҆́сть вои́стиннꙋ глаго́лати, є҆ще́ же ᲂу҆́бѡ и҆ проти́вꙋ вѣща́ти.</p>
<p>ѯ҃ѳ. Верхо́внѣйше, и҆ ꙗ҆́коже рещѝ, кра́йнѣйше, про́чее и҆ вы́шнее добро̀ є҆ще́ же и҆ бла́го є҆́сть бг҃ъ, во всѣ́хъ сꙋ́щихъ и҆ разꙋмѣва́емыхъ: во всѣ́хъ же ви́димыхъ мно́гимъ посре́дствомъ лꙋ́чшее є҆стество́мъ є҆́сть человѣ́къ, и҆ и҆зрѧ́днѣйшъ ᲂу҆вѣща́тельнѣ без̾ сравне́нїѧ: благода́тїю же вои́стиннꙋ и҆ всѣ́хъ а҆́гг҃лѡвъ превы́шшїй. Премно́гими ᲂу҆́бѡ ᲂу҆́мъ зри́тельнѣ ꙗ҆̀же междꙋ̀ бг҃омъ и҆ человѣ́комъ къ сꙋ́щемꙋ превы́ше мы́сли приближа́ѧсѧ ᲂу҆жа́сенъ быва́етъ, внегда̀ є҆щѐ и҆з̾ѻби́льны просвѣти́тельныѧ благода́ти не прїѧ́тъ и҆скꙋ́са: є҆ѧ́же дѣ́йственною въ се́рдцѣ дꙋхо́вною си́лою вкꙋси́въ, ре́клъ бы́хъ, не́гли: къ кра́йнѣйшемꙋ восхо́дитъ добрꙋ̀ и҆ бла́гꙋ, (си́рѣчь) къ бг҃ꙋ, и҆ во́нь по да́рꙋ бж҃е́ственнѣйшꙋ вхо́дитъ, и҆ зри́тъ є҆динови́днѣ, и҆ ᲂу҆жаса́етсѧ во глꙋбинѣ̀ ꙗ҆̀же па́че ᲂу҆ма̀ водворѧ́ѧсѧ въ молча́нїи. И҆ сїѐ є҆́сть вои́стиннꙋ пе́рвагѡ сꙋббѡ́тства, ꙗ҆́коже бы и҆менова́лъ кто̀ не́гли зало́гъ, є҆гѡ́же ѡ҆́бразъ созда́нїѧ сꙋ́щихъ сꙋббѡ́тство є҆́сть бж҃їе: дрꙋга́гѡ же (є҆гѡ́же нело́женъ є҆́сть прїꙋка́зъ, ѡ҆ста́вленное сꙋббѡ́тство лю́демъ бж҃їимъ) бо́льша и҆ и҆на́гѡ сꙋббѡ́тства проѧвле́ннѡ наслажда́етсѧ, въ себѣ̀ ѡ҆браща́ѧсѧ ѿ бг҃а: и҆ себѐ позна́въ ꙗ҆́кѡ ѡ҆́бразъ по первоѡбра́зїи, и҆ ѿню́дъ посре́днѧѧ бг҃а и҆ человѣ̑къ, какѡва́ бы ни бы́ли, не то́кмѡ во ꙗ҆̀же па́че ᲂу҆ма̀ и҆ мы́сли прехо́дитъ <anchor type="page" number="1004"/> ѡ҆́бразомъ прили́чнымъ съ чꙋ́днымъ ᲂу҆́жасомъ: но и҆ ра́дость, не ꙗ҆́коже бы мо́глъ кто̀ рещѝ, и҆́мать, и҆ дꙋхо́вна и҆сполнѧ́етсѧ ра́дованїѧ, ра́дꙋѧсѧ вои́стиннꙋ въ молча́нїи ѡ҆ бг҃озри́тельныхъ на себѣ̀ ѡ҆сїѧ́нїихъ и҆ бг҃одѣ́йствѣхъ, и҆ соединѧ́емь си́мъ ѡ҆́бразомъ бж҃е́ственнагѡ и҆ преесте́ственнагѡ бж҃ества̀ є҆ди́ницѣ ѡ҆ хрⷭ҇тѣ̀ і҆и҃сѣ.</p>
<p>ѻ҃. Внегда̀ всѣ́хъ виносло́внѣ бы́вшихъ твори́тъ ѿѧ́тїе, ꙗ҆́кѡ не сꙋ́щымъ сꙋ́щымъ, сꙋ́щее вои́стиннꙋ тогда̀ неизрече́ннѣ мечта́етъ па́че ᲂу҆́мна дѣ́йства же и҆ соедине́нїѧ ᲂу҆́мъ зрѧ̀ и҆́стиною и҆ дꙋ́хомъ превосхожде́нїемъ безчи́сленнымъ бж҃е́ственныхъ ѻ҆́крестъ, сꙋ́щихъ, нѣ́каковымъ ѡ҆́бразомъ зри́мыхъ, и҆ быва́етъ є҆динови́дѣнъ, и҆лѝ є҆ди́но, да та́кѡ рекꙋ̀, неглаго́ланїемъ содержи́мь, и҆спо́лнь любвѐ, и҆спо́лнь ра́дости, ѻ҆ба́че не про́стѣ, но сꙋ́щїѧ ѿ дѣ́йства дх҃а: ра́внагѡ а҆́гг҃лѡвъ наслажде́нїѧ.</p>
<p>ѻ҃а. Ꙗ҆́коже весьма̀ ника́коже ѿню́дъ гдⷭ҇и є҆сѝ сꙋщество́мъ постижи́мь никі́имже нѣ́кимъ каковы́млибо є҆стество́мъ слове́снымъ же и҆ ᲂу҆́мнымъ, и҆лѝ ѿню́дъ, ра́зꙋмомъ зда́ннымъ, ни понѐ херꙋві́мскимъ, но превы́ше ѿстои́ши безконечнокра́тнѣ безконе́чнѡ всѧ́кагѡ ра́зꙋма: та́кѡ влⷣко и҆ ꙗ҆̀же ѻ҆́крестъ тебѐ ѿню́дъ безконє́чна и҆ безпредѣ̑льна. А҆́бїе ᲂу҆́бѡ сꙋ́ща и҆ глаго́люща самаго̀ тебѐ превосходѧ́щимъ попече́нїемъ законополо́жникꙋ ве́тхагѡ завѣ́та мѡѷсе́ю проповѣ́дати повелѣ́лъ є҆сѝ: но и҆ та́кѡ ты̀ па́ки нело́жнѣйшїй, є҆ди́на кра́йнѧѧ и҆́стина, ре́клъ є҆сѝ ѡ҆ нѣ́кїихъ твои́хъ, є҆гда̀ ꙗ҆ви́лсѧ є҆сѝ и҆̀мъ: ѻ҆ба́че и҆́мене твоегѡ̀ не ѿкры́лъ є҆сѝ: є҆́сть бо па́че всѧ́кагѡ без̾ сравне́нїѧ и҆́мене, не то́кмѡ ѿ тѣ́хъ, є҆ли̑ка на землѝ, но и҆ ѿ тѣ́хъ є҆ли̑ка сꙋ́ть на небесѝ: сꙋщество́ бо тѧ̀ представлѧ́ютъ по́лни сꙋ́щїи свѣ́та твоегѡ̀, но без̾ вподлежа́щагѡ: вои́стиннꙋ да си́це послѣ́довано пресꙋ́щественъ ꙗ҆ви́шисѧ, и҆ помышле́нїе не и҆мꙋ́щее ѿню́дъ, нѣ́что подлежа́щее, да преѧвле́ннѡ и҆ па́че помышле́нїѧ, и҆ всѣ́хъ разꙋмѣ́тисѧ си́лꙋ и҆мꙋ́щихъ безконечнокра́тнѣ недоразꙋмѣва́емь, и҆ превы́шшїй познава́ешисѧ: вре́мене соверше́ннѡ зри́шисѧ вы́шшїй, безнача́ленъ, саможиво́тъ сы́й, и҆ безконе́ченъ. Мѣ́стна всесоверше́ннѣ ѻ҆́тай <anchor type="page" number="1005"/> и҆збѣга́еши разꙋмѣ́нїѧ, вездѣ̀ внеза́пꙋ сы́й и҆ превы́ше всегѡ̀, ꙗ҆́кѡ всегѡ̀ вкꙋ́пѣ собра́нїѧ творе́цъ и҆ є҆ди́нъ: а҆́ще и҆ ᲂу҆́мныхъ є҆сте́ствъ ѡ҆бдержа́нїе и҆ мѣ́сто сы́й непрохо́дно, ᲂу҆ма̀ ско́рость превосходѧ́щъ предпостиза́ющихъ є҆гѡ̀ ᲂу҆мышле́нїе, а҆́ки превы́ше всегѡ̀ и҆ рꙋка̀ вседержи́тельна всегѡ̀ ѡ҆брѣта́ющьсѧ ѡ҆́бразомъ неисповѣ́даннымъ: є҆ще́ же нижѐ є҆стества̀, и҆ по прилꙋ́чаю предѣ́лѡмъ подлежи́ши: и҆́бо безпредѣ́ленъ ты̀ є҆сѝ, не то́кмѡ є҆стество́мъ преестестве́ннѣ неподви́жимь, но и҆ ꙗ҆̀же ѻ҆́крестъ тебѐ є҆сте́ственными, ꙗ҆́кѡ премꙋ́дрость превы́ше премꙋ́дрости, и҆ си́ла превы́ше си́лы, и҆ любы̀ и҆ бла́гость превы́ше всѧ́кїѧ мы́сли и҆ любвѐ и҆ бла́гости. Что́ бы кто̀ наре́клъ тѧ̀; Не свѣ́тъ ли глаго́лемь непристꙋ́пенъ; тѣ́мже вои́стиннꙋ превы́ше свѣ́та є҆сѝ. Что̀, сꙋдїю́ ли; не всѧ̑ ли вѣ́дꙋща и҆ пре́жде бытїѧ̀; Гдѣ̀ сꙋ́ть сїѧ̑ сꙋдїѝ; тѣ́мже вои́стиннꙋ па́че сꙋдїѝ мно́гимъ посре́дствомъ. Какова́ же тѧ̀ содѣ́телѧ и҆ нарече́тъ; мгнове́нїемъ во́ли сами́мъ зи́ждꙋща, па́че же є҆ди́нѣмъ, мнѡ́га и҆ разли̑чна веще́ствєннаѧ; Въ невеще́ственныхъ же, ѽле глꙋбины̀ превосхожде́нїѧ! да та́кѡ рекꙋ̀, є҆ди́нѣмъ мгнове́нїемъ ма́нїѧ ꙗ҆̀же є҆ди́нагѡ є҆стества̀. Дꙋхѡ́вна бо сꙋ́ть, мно́га же и҆ премно́га завѣща́нїй, а҆́ще ли же хо́щеши, и҆ ли́цъ разли́чїю, чꙋ́дное ѿню́дъ и҆ всѧ́кїѧ помышлѧ́ющагѡ по превосхожде́нїю и҆збѣга́ющо мы́сли. Оу҆̀бо ли сїѧ̑ сꙋ́ть содѣ́телѧ; Ника́коже. Тѣ́мже вои́стиннꙋ па́че содѣ́телѧ созда́тель и҆менꙋ́ешисѧ, и҆ хꙋдо́жникъ проповѣ́дꙋешисѧ: и҆ кото́рый зда́тель без̾ ѡ҆снова́нїѧ на ни є҆ди́номъ стоѧ́нїи зи́ждетъ понѐ и҆ малѣ́йшее, ꙗ҆́коже ты̀ влⷣко толи́кꙋю же зе́млю, съ толи́кими же гора́ми є҆ѧ̀, и҆ ка́менїи, и҆ лѣсы̀ многоразли́чными, ѡ҆снова́ѧ ю҆̀ на ничесо́мъ, па́че же толи́кѡ ᲂу҆твержде́ннѣ; И҆лѝ кі́й хꙋдо́жникъ ѿ нигдѣ́же ника́коже сꙋ́щихъ произво́дитъ, па́че же во мгнове́нїи по сло́вꙋ, какова̀ то́ль ᲂу҆хꙋдо́жествєннаѧ, ꙗ҆́коже произво́диши ты̀; Оу҆̀бо ли зда́телева и҆лѝ хꙋдо́жникова сꙋ́ть твоѧ̑: кто̀ ре́къ подоба̑ющаѧ рече́тъ; Ѿню́дъ ника́коже вои́стиннꙋ: тѣ́мже па́че зда́телѧ и҆ хꙋдо́жника мно́зѣмъ безконе́чїемъ є҆сѝ бж҃е. Како́въ ви́дъ любвѐ когда̀, и҆лѝ ᲂу҆вѣ́дѣти кто̀ мо́глъ бы, и҆лѝ <anchor type="page" number="1006"/> ᲂу҆слы́шати, и҆лѝ понѐ ка́кѡ ли́бо возмечта́ти, ꙗ҆ко́въ всечꙋ́днаѧ твоѧ̀ бла́гость со ѕѣлѡ̀ крѣ́пкими завѣща́нїи показа̀ на́мъ въ прїѧ́тїи є҆́же по на́мъ ѕѣлѡ̀ человѣколю́бнѣ ко́ль па́че всѣ́хъ наде́ждъ, є҆́же вои́стиннꙋ зрѧ́ще, и҆̀мже зрѣ́ти мо́щно є҆́сть благода́тїю, въ просте́ртꙋ вхо́дѧтъ ꙗ҆́вѣ любвѐ и҆ про́мысла странноѡбра́зна пꙋчи́нꙋ: и҆ вои́стиннꙋ внѣ̀ себѐ быва́ютъ, съ лютѣ́йшими раче́ньми прили́чнѣ, и҆ ꙗ҆̀же смотре́нїѧ сво́йственнѣ наименова́ти сего̀ вои́стиннꙋ не вѣ́дѧтъ: превосхо́дѧтъ бо ѿ мно́жайша превосхожде́нїѧ и҆ ᲂу҆́мъ, и҆ сло́во, и҆ всѧ́къ слꙋ́хъ, и҆ мы́сль, завѣща́нїѧ вочеловѣ́ченїѧ твоегѡ̀ бж҃е пребла́же. Ѻ҆ц҃ъ всѣ́хъ є҆сѝ, и҆ нарица́ешисѧ: но неизрече́ннѣ ѻ҆те́чество каково́либо превосхо́диши, и҆ вино́ю, и҆ вла́стїю, и҆ про́мысломъ, и҆ содержа́нїемъ. Ца́рь и҆менꙋ́ешисѧ: но ника́коже въ настоѧ́щемъ мно́жае, мнѣ́е же въ бꙋ́дꙋщемъ: нижѐ ᲂу҆́бѡ ка́колибо по преше́дшемꙋ. Но ка́кѡ; Чꙋ́денъ ѿрѣше́ннѡ и҆ про́стѡ: ца́рство бо твоѐ, ца́рство всѣ́хъ вѣкѡ́въ, є҆ди́нѣмъ гла́сомъ ра́внѣ настоѧ́щагѡ, преше́дшагѡ и҆ бꙋ́дꙋщагѡ, и҆ влады́чество твоѐ во всѧ́комъ ро́дѣ и҆ ро́дѣ. Та́кѡ во всѣ́хъ ѿню́дъ по всемꙋ̀ безконе́чными мѣ́рами превы́ше є҆сѝ, про́стѡ и҆ ѿрѣше́ннѡ всѧ́кагѡ ча́стнагѡ ра́зꙋма, да рекꙋ̀ вкра́тцѣ подо́бнѣ, ѕѣлѡ̀ и҆ безконе́чнѣ превознесе́нъ, и҆ ты̀ непостижи́ме гдⷭ҇и, и҆ ꙗ҆̀же ѻ҆́крестъ тебѐ, ꙗ҆̀же мечта́ѧ нѣ́какѡ ᲂу҆́мъ, ᲂу҆тѣше́нїе и҆́мать ѡ҆ дости́жнѣмъ по си́лѣ твое́мъ зрѣ́нїи, и҆ ве́сь содх҃нове́нїемъ на́нь дх҃а бы́въ, ꙗ҆́кѡ во мра́къ вхо́дитъ та́инственнѡ, нижѐ соверше́ннѣ могі́й зрѣ́ти тѧ̀ за сла́вы безконе́чное и҆ непристꙋ́пное, и҆́мже ѡ҆́бразомъ премі́рнымъ поко́емъ ᲂу҆покоѧ́еши неизрече́ннѡ зрѧ́щыѧ и҆ лю́бѧщыѧ тѧ̀ чꙋ́днѡ, нижѐ всесоверше́ннѡ без̾ є҆́же зрѣ́ти тѧ̀ сы́й: тѣ́мже ᲂу҆покое́нїемъ бж҃е́ственнымъ и҆ преесте́ственнымъ па́ки ᲂу҆покоѧ́еши и҆̀хъ, неизрече́ннѣ, недомы́сленнѣ, неѡпи́саннѣ, неѡб̾ѧ́тнѣ, и҆ вкра́тцѣ рещѝ, всебезконе́чнѣ, сꙋщество́мъ ꙗ҆́вѣ ꙗ҆́кѡ и҆ дѣ́йствомъ, а҆ми́нь.</p>
<p>ѻ҃в. Є҆гда̀ ᲂу҆́мъ дале́че ѿ многоꙋ́мїѧ, и҆на́чевства и҆ многоча̑стны мы̑сли ѿтрѧ́съ, превы́ше ѡ҆брѣта́етсѧ ᲂу҆́мнагѡ расточе́нїѧ дх҃нове́нїемъ на́нь и҆ прича́стїемъ ст҃а́гѡ дх҃а, соединѧ́ющагѡ и҆̀, и҆ <anchor type="page" number="1007"/> на се́рдце вы́нꙋ и҆ присното́чнѣ ды́шꙋщагѡ и҆ въ бж҃е́ственныхъ мѣ́стѣхъ ча́стѣ любопребыва́ѧ, ꙗ҆́же ѡ҆ бз҃ѣ мечта́нїи а҆́ки вкачестви́тсѧ, ꙗ҆́кѡ є҆ди́нымъ взира́нїемъ ᲂу҆́мнымъ, внеза́пꙋ то́ль вели́ка, є҆ли́ка ѻ҆́крестъ бг҃а є҆динови́днѣ а҆́ки въ зерца́лѣ зрѣ́ти, и҆ неизрече́ннѣ рачи́тельнѣ: тогда̀ бж҃е́ственнагѡ поко́ѧ достиза́етъ преѧвле́ннѡ, по́мощи и҆ бж҃е́ственна мі́ра наслажда́ѧсѧ, и҆ серде́чна ст҃а безмо́лвна мно́жицею поко́ѧ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.</p>
<p>ѻ҃г. Є҆гда̀ ᲂу҆́мъ бесѣ́дꙋетъ бг҃ꙋ, и҆ мо́литсѧ ꙗ҆́кѡ нѣ́кїй сы́нъ чадолюби́вѣйшемꙋ ѻ҆ц҃ꙋ̀ завѣща́нїи, и҆ свѣ́тъ і҆и҃совъ зрѧ̀, неизрече́ннѣ весели́тсѧ ᲂу҆дивлѧ́ѧсѧ ѕѣлѡ̀ рачи́тельнѣ, раче́нїе ꙗ҆́вѣ бж҃е́ственно и҆ преесте́ственно дѣ́йство ст҃а́гѡ дх҃а поразꙋмѣва́ѧ въ се́рдцѣ свое́мъ, и҆ превы́ше бж҃е́ственныхъ ꙗ҆вле́нїй и҆ соверше́нствъ превозлета́ти хо́щетъ та́инственнѡ и҆ премі́рнѡ, тогда̀ вои́стиннꙋ почива́етъ ѿ всѣ́хъ дѣ́лъ свои́хъ, превы́ше є҆́же помышлѧ́ти по є҆́же помышлѧ́ти быва́ѧ, и҆ чꙋ́днѣ наслажда́ѧсѧ, и҆ вои́стиннꙋ почива́ѧ въ ми́рѣ животворѧ́щагѡ дх҃а хрⷭ҇то́ва.</p>
<p>ѻ҃д. Почѝ бг҃ъ ѿ всѣ́хъ дѣ́лъ, ꙗ҆̀же нача́тъ твори́ти<footnote lang="cu">Быт. гл. в҃, ст. в҃.</footnote>: но по и҆сполне́нїи сло́вомъ и҆ дꙋ́хомъ бы́вшихъ. Ра́внымъ ѡ҆́бразомъ и҆ бг҃оподо́бенъ ᲂу҆́мъ почива́етъ ѿ всѣ́хъ дѣ́лъ свои́хъ, ꙗ҆̀же нача́тъ въ нача́лѣхъ твори́ти въ соисполне́нїи мі́ра, и҆́же по добродѣ́тели мы́сленнагѡ, но по є҆́же возразсмотрѣ́ти и҆ а҆́ки возсодѣ́лати сло́вомъ бж҃їимъ и҆ дх҃омъ животворѧ́щимъ вкꙋ́пѣ ве́сь мі́ръ, и҆ ꙗ҆̀же въ не́мъ мы́слєннаѧ дово́льнѡ: и҆ ѿ си́хъ взы́ти па́ки сло́вомъ бж҃їимъ и҆ дꙋ́хомъ въ речє́ннаѧ ѿ нѣ́кихъ, мета̀ та̀ фѷзїка̀, си́рѣчь, во ꙗ҆̀же по є҆сте́ственныхъ, и҆ превозни́кнꙋти въ прѡ́стаѧ и҆ ѿрѣшє́ннаѧ бг҃осло́вїѧ та̑инственнаѧ чꙋдеса̀: тогда̀ въ почи́тїи, поко́ѧ же и҆ мі́ра ᲂу҆́мною и҆́стиною ѕѣлѡ̀ мно́га наслажда́етсѧ, є҆ще́ же и҆ ѡ҆бнажа́етсѧ свѣ́томъ ра́зꙋма и҆ дх҃а животворѧ́ща прича́стїемъ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.</p>
<p>ѻ҃є. Ꙗ҆́коже почи́въ бг҃ъ, ника́коже ѿ всѣ́хъ дѣ́лъ свои́хъ почѝ, но то́чїю, ꙗ҆̀же нача́тъ твори́ти. Ѻ҆ба́че ѿ безнача́льныхъ <anchor type="page" number="1008"/> и҆ незда́нныхъ, и҆ а҆́ки є҆сте́ственныхъ сꙋ́щихъ є҆мꙋ̀ дѣ́лъ не преста̀: та́кѡ сра́вна бг҃оподража́ннѣ ᲂу҆́мъ, сло́вомъ бж҃е́ственнымъ и҆ дх҃омъ животворѧ́щимъ и҆спыта́въ, и҆ преше́дъ ви́димꙋю тва́рь, ника́коже ѿ дѣ́лъ є҆сте́ственнѣ сꙋ́щихъ є҆мꙋ̀ и҆ нижѐ наче́ншихсѧ, нижѐ ᲂу҆́бѡ престаю́щихъ почива́етъ ѿню́дъ, но ѿ ви́димыхъ дѣ́лъ почива́етъ, начина́ющихсѧ же и҆ престаю́щихъ. Ѿ сеѧ̀ вины̀ и҆ тѣле́сномꙋ почи́тїю по недвиже́нїю припослѣ́дствꙋющꙋ ᲂу҆поко́ившемꙋ, небе́сномꙋ послѣ́дꙋетъ ᲂу҆ма̀ ᲂу҆строе́нїю. А҆́ще бо приснодви́женъ бы не бы́лъ дꙋхнове́нїемъ на́нь животворѧ́щимъ дх҃а при́снымъ во взира́нїи ви́димымъ разꙋмѣ́тельнѣмъ, нижѐ а҆́ще є҆́сть ᲂу҆́мно почи́тїе ᲂу҆вѣ́сть, приснодви́жнѣ ѻ҆́крестъ є҆ди́нагѡ бг҃а є҆динови́днѣ ѡ҆браща́емо, и҆ ѡ҆божа́ющо своего̀ прича́стника ᲂу҆покое́нїемъ є҆́же ѡ҆ хрⷭ҇тѣ̀ несказа́ннымъ же и҆ неизрече́ннымъ.</p>
<p>ѻ҃ѕ. Не ско́ръ бꙋ́ди, глаго́летъ соломѡ́нъ, и҆зноси́ти сло́во пред̾ лице́мъ гдⷭ҇нимъ<footnote lang="cu">Є҆кклес. гл. г҃, ст. а҃ и҆ слѣ́д.</footnote>: ꙗ҆́кѡ бг҃ъ на нб҃сѝ горѣ̀, ты́ же на землѝ до́лꙋ, ко́ль ѕѣлѡ̀ ꙗ҆́снѣ и҆ пра́вѡ предае́тъ же и҆ и҆з̾ѧснѧ́етъ, ко́е є҆́сть вре́мѧ молча́ти глаго́летъ бо ꙗ҆́вѣ: поне́же ты̀ до́лꙋ сы́й на землѝ пред̾ лице́мъ гдⷭ҇а сꙋ́щагѡ на небесѣ́хъ горѣ̀ є҆сѝ, и҆ толи́кїѧ сподо́билсѧ є҆сѝ благода́ти, ꙗ҆́кѡ до́льный гѡ́рнѧѧ мꙋ́дрствовати и҆ ѡ҆бзира́ти, и҆ ᲂу҆́мнѣ взира́ѧ стоѧ́ти пред̾ лице́мъ гдⷭ҇нимъ: не ско́ръ бꙋ́ди и҆знестѝ сло́во, вре́мѧ во молча́ти. Не хощѝ си́рѣчь, и҆знестѝ сло́во ᲂу҆́мнѣ дѣ́йствꙋемь ѿ и҆́стины и҆ є҆динови́днѣ и҆ бг҃ови́днѣ: (сїе́ бо є҆́сть пред̾ лице́мъ гдⷭ҇нимъ бы́ти) є҆гда̀ мнѡ́гаѧ ѻ҆́крестъ бг҃а сꙋ̑щаѧ є҆динови́днѣ ᲂу҆́мъ зри́тъ про́стымъ и҆ є҆ди́нственнымъ взира́нїемъ въ бз҃ѣ. Не ᲂу҆́бѡ сїѐ стражда̀ и҆ пред̾ лице́мъ гдⷭ҇нимъ предстоѧ̀ сло́во произноси́ти ско́ръ бꙋ́ди. И҆лѝ ꙗ҆́коже бы приключи́лосѧ себѐ невѣ́жественнѣ во́лею ᲂу҆ма́лити и҆ и҆знестѝ, ᲂу҆скорѧ́лъ бы є҆сѝ. Вои́стиннꙋ же и҆ та́кѡ рещѝ мо́щно бы бы́ло глаго́ла сегѡ̀ сказꙋ́ющымъ разꙋмѣ́нїе: бѣ̀, є҆гда̀ бѣ̀ человѣ́ческое є҆стество̀ неврежде́нно, и҆ сегѡ̀ ра́ди пра́веднѣ дале́че ѿ ѕѡ́лъ, бли́зъ сꙋ́ще бг҃а, бг҃а же зрѧ́ще, <anchor type="page" number="1009"/> добро́тꙋ лица̀ є҆гѡ̀ во а҆да́мѣ пра́ѻтцѣ, наслажда́ющосѧ съ ра́достїю съ чꙋдесе́мъ невеще́ственна наслажде́нїѧ, Оу҆́мна, небе́сна, нетлѣ́нна. И҆́бо мно́га ᲂу҆́бѡ благода́ть въ дꙋшѝ пе́рвагѡ человѣ́ка и҆злива́шесѧ, мно́гими же бг҃ови́дный ᲂу҆́мъ ѻ҆́нагѡ ѡ҆блива́шесѧ разꙋмѣ́тельными видѣ́нїи и҆ горѣ̀ просте́ртїи ко бг҃ꙋ, въ чꙋ́вственнѣ раѝ, наслажде́нїе и҆мѣ́вшагѡ мы́сленнѣ, и҆ да си́це наименꙋ́ю блаже́ннꙋ жи́знь: съ самѣ́мъ собо́ю вои́стиннꙋ соедине́нна и҆ съ бг҃омъ, въ себѣ́ же пребыва́юща и҆ въ бз҃ѣ, ꙗ҆́коже подоба́етъ є҆динови́днагѡ держа́щасѧ ᲂу҆строе́нїѧ и҆ бг҃ови́днагѡ вои́стиннꙋ: и҆ ѕѣлѡ̀ влѣ́потꙋ, ꙗ҆́кѡ по ѡ҆́бразꙋ бж҃їю бы́сть. Но сїѧ̑ ᲂу҆́бѡ та́кѡ ѡ҆ на́съ, да ꙗ҆́коже вкра́тцѣ рещѝ, ѿ бг҃а блага̑ѧ: враждꙋ́ющемꙋ же благожре́бїю, и҆ сла́вѣ на́шей нечести́вомꙋ бѣ́сꙋ ᲂу҆ѧ́звеннꙋ за́вистїю, стерпи́мо сїѐ не бѣ̀, ка́кѡ бо; и҆ ᲂу҆́бѡ мно́гѡ всегꙋби́тельный се́й бы́сть прельща́ѧ и҆ повѣща́ѧ наде́ждꙋ на́шꙋ, благосло́вными а҆́ки бы совѣ́ты, и҆ воздвиза́ѧ жела́нїе къ вы́шнемꙋ, не́жели є҆́же и҆мѣ́ѧхомъ, ѡ҆боже́нїю, за́пѡвѣди бж҃їѧ, перводѣ́тель ѕло́бы, ѡ҆болга́въ пра́вое. Ѿ негѡ́же вои́стиннꙋ поги́бель пре́лести ѻ҆каѧ́ннѣ пострада́хомъ, и҆ бг҃а, и҆ бж҃е́ственна наслажде́нїѧ и҆згна́ни бы́хомъ, и҆ є҆динови́дныѧ ᲂу҆́мныѧ дꙋхо́вныѧ жи́зни, и҆ ѿ є҆́же зрѣ́ти мощѝ лицѐ бж҃їе, и҆ прославлѧ́тисѧ и҆змѣне́ннымъ лꙋче́ю бж҃е́ственныѧ добро́ты ѻ҆каѧ́ннѣ ѿпадо́хомъ, и҆ ѡ҆брѣто́хомсѧ, ꙗ҆́коже не подоба́ше, раздѣле́нни и҆ раздра́нни на нѣ̑каѧ мнѡ́га, и҆ ѡ҆ раздѣ́льныхъ жи́знѣхъ же и҆ и҆на́чевствахъ, ꙗ҆́коже не подоба́ше, ра́дꙋющесѧ, ꙗ҆́коже и҆ мнѡ́ги бо́ги, и҆ разстоѧ́щѧ вмѣ́стѡ є҆ди́нагѡ почита́ти трїѷпоста́снагѡ бж҃ества̀, вои́стиннꙋ не сꙋ́щыѧ бо́ги, но преле́стны бѣ́сы, и҆ тли́тельны и҆ вражде́бны, погꙋби́хомъ є҆ди́ное и҆ и҆́стинное (є҆ди́нꙋ же) и҆ є҆ди́нственнꙋю жи́знь и҆ чи́нъ, и҆ раздра́хомсѧ на мнѡ́га и҆ разли̑чна, и҆ крѣ́пость на́ша ᲂу҆́мнаѧ и҆ си́ла, и҆лѝ па́че горѣ̀ просте́ртїе рещѝ сво́йственнѣе и҆счезѐ, не нелѣ́потнѣ, и҆ во глꙋбинꙋ̀ прїидо́хомъ, ника́коже и҆змѣ́рна ѕла̀, и҆ дѡ́лнѧѧ ѡ҆́бразы бж҃їи, и҆ го́рнѧгѡ ѡ҆бита́нїѧ, и҆ небе́снагѡ недосто́йни, безꙋ́мнѡ мꙋ́дрствовати произво́лихомъ. А҆ поне́же не непрело́жно, нижѐ ᲂу҆́бѡ <anchor type="page" number="1010"/> непрекло́нно є҆́сть на́ше, мо́щно є҆́сть ѿню́дъ, и҆ сїѐ благосло́внѣ, ꙗ҆́коже ѿ премно́гїѧ сла́вы ѻ҆́ныѧ въ далеча́йшее безсла́вїе ѻ҆каѧ́ннѣ поползо́хомсѧ па́ки возврати́тисѧ и҆ возни́кнꙋти, и҆ па́ки ᲂу҆ви́дѣти честнѣ́йшее бж҃їе лицѐ, не ᲂу҆̀бо ꙗ҆́коже пре́жде толи́кѡ ближа́йше: ѻ҆ба́че далеча́е, и҆ ᲂу҆ви́дѣти и҆ добро́ты є҆гѡ̀ пострада́ти свѣ́тлость. Тѣ́мже и҆ мѡѷсе́й бж҃е́ственнѣйшїй, и҆ всѐ ко́елибо проро́кѡвъ число̀, и҆ є҆ще́ же и҆ ѻ҆тцы̀, и҆̀же пре́жде си́хъ, а҆враа́мъ ꙗ҆́вѣ ꙗ҆́кѡ и҆ подо́бнїи є҆мꙋ̀, ви́дѣша сїѐ ꙗ҆́коже дости́гнꙋти мо́щно бѣ̀ и҆ ѕѣлѡ̀ ꙗ҆́снѣ, и҆ свѣ́тлости ꙗ҆́же ѿ ѻ҆́ныѧ добро́ты наслади́шасѧ дово́льнѣ: є҆ще́ же, и҆ ᲂу҆жа́сшесѧ ѡ҆ непристꙋ́пнѣй сла́вѣ є҆гѡ̀, ѻ҆́ви ᲂу҆́бѡ себѐ ѡ҆каѧ́ша, ѻ҆́ви же зе́млю себѐ и҆ пе́пелъ вмѣни́ша и҆ нареко́ша: и҆ні́и же ни понѐ зи́нꙋти возмого́ша, ѡ҆ превосхожде́нїи сла́вы ᲂу҆ви́дѣннагѡ, є҆гѡ́же ра́ди ᲂу҆́бѡ хꙋдогла́сїю и҆ косноѧзы́чїю зазрѣ́ша своемꙋ̀. И҆ и҆́ны нѣ̑кїѧ свѣ́тлостїю сꙋ́щагѡ превы́ше добро́ты видѣ̑нїѧ ѻ҆́нагѡ, похва́льны ѕѣлѡ̀ и҆ блаже́нны стра́сти пострада́ша сла́внѡ, ѿ сегѡ̀ вои́стиннꙋ и҆ даві́дъ бж҃е́ственный, жела́ѧ свѣ́тлости добро́ты лица̀ гдⷭ҇нѧ, вопїе́тъ къ бг҃ꙋ молѧ́сѧ: Когда̀ прїидꙋ̀ и҆ ꙗ҆влю́сѧ лицꙋ̀ бг҃а моегѡ̀<footnote lang="cu">Ѱал. м҃а, ст. г҃.</footnote>: и҆ є҆ще́ же ᲂу҆строе́нїе дꙋшѝ, въ не́мже ᲂу҆ви́дѣсѧ лицѐ гдⷭ҇не показа́ти восхотѣ́въ: Вселѧ́тсѧ пра́вїи, глаго́летъ ко бг҃ꙋ, съ лице́мъ твои́мъ<footnote lang="cu">Ѱал. рл҃ѳ, ст. д҃і.</footnote>: и҆ крѣ́пость же є҆ли́кꙋ дꙋшѝ подае́тъ лицѐ бж҃їе зри́мое, разꙋ́мнѣ показꙋ́ѧ: ѿврати́лъ є҆сѝ, глаго́летъ, лицѐ твоѐ, и҆ бы́хъ смꙋще́нъ<footnote lang="cu">Ѱал. к҃ѳ, ст. и҃.</footnote>. А҆́ще же ѿвраще́нїемъ бж҃е́ственнагѡ лица̀ слꙋча́етсѧ смꙋще́нїе, ᲂу҆̀бо присꙋ́тствїемъ сегѡ̀ и҆ призрѣ́нїемъ ми́ръ послѣ́дствꙋетъ дꙋхо́венъ дꙋшѝ, да́ръ толи́кѡ велича́йшъ сы́й, ꙗ҆́коже по бж҃е́ственнѣй любвѝ и҆ ра́дости ꙗ҆влѧ́тисѧ дх҃ѡ́внымъ и҆лѝ дарова̑нїѧ подоба́етъ глаго́лати и҆лѝ понѐ плоды̀: и҆ ст҃ѡ же живꙋ́щыѧ и҆ пра́веднѡ, во свѣ́тѣ лица̀ гдⷭ҇нѧ ꙗ҆влѧ́етъ ходи́ти: гдⷭ҇и, глаго́лѧ, во свѣ́тѣ лица̀ твоегѡ̀ по́йдꙋтъ: и҆ ѡ҆ и҆́мени твое́мъ возра́дꙋютсѧ ве́сь де́нь<footnote lang="cu">Ѱал. п҃и, ст. з҃і и҆ и҃і.</footnote>, дꙋхо́вный ѻ҆́нъ ꙗ҆́вѣ ꙗ҆́кѡ, поели́кꙋ посыла́етъ внꙋ́треннемꙋ человѣ́кꙋ мы́сленное и҆ неизрече́нное <anchor type="page" number="1011"/> со́лнце пречⷭ҇тыѧ и҆ животворѧ́щыѧ лꙋчы̀ своѧ̑, и҆ просвѣща́етсѧ во ᲂу҆мѣ̀ премі́рныхъ чꙋ́вство: въ не́же вре́мѧ взе́млетсѧ ѿ землѝ, и҆ на нб҃о прелага́етсѧ всѧ̀ дꙋше́внаѧ па́мѧть, и҆ человѣ́къ то́й ра́дꙋетсѧ и҆ взыграва́етсѧ, и҆ пѣ̑сни ꙗ҆́коже подоба́етъ, поставлѧ́етъ, и҆ весели́тсѧ ра́дованїемъ и҆ красова́нїемъ и҆ дꙋше́вною сла́достїю, коли́кою кто́ бы возмо́глъ рещѝ, свѣтѧ́сѧ и҆ просвѣща́ѧсѧ свѣ́тлостїю лица̀ гдⷭ҇нѧ. Тѣ́мже и҆́ндѣ мо́литъ бг҃а: Не ѿвратѝ, глаго́лѧ, лица̀ твоегѡ̀ ѿ менѐ, и҆ ᲂу҆подо́блюсѧ низходѧ́щымъ въ ро́въ<footnote lang="cu">Ѱал. рм҃в, ст. з҃.</footnote>. Тьмы́ бо вина̀ є҆́сть ѿвраще́нїе лица̀ гдⷭ҇нѧ: ѡ҆браще́нїе же всѧ́кагѡ ᲂу҆́мнагѡ свѣ́та, тѣ́мже влѣ́потꙋ, и҆ ра́дости дх҃о́вныѧ ꙗ҆́коже и҆ ѡ҆ себѣ̀ глаго́летъ: зна́менасѧ на мѧ̀ свѣ́тъ лица̀ твоегѡ̀: и҆ снаво́дитъ: да́лъ є҆сѝ весе́лїе въ се́рдцѣ мое́мъ<footnote lang="cu">Ѱал. д҃, ст. з҃.</footnote>. Па́ки ѿ просвѣще́нїѧ лица̀ гдⷭ҇нѧ дх҃о́вный бж҃е́ственныѧ благода́ти бы́ти въ себѣ̀ свидѣ́тельствꙋетъ да́ръ. И҆ кі́и бы ᲂу҆́бѡ бы́ли пред̾ лице́мъ гдⷭ҇нимъ стоѧ́щїи, и҆ є҆мꙋ̀ молѧ́щїисѧ, глаго́летъ, ꙗ҆́кѡ сꙋ́ть мы́сленнѣ люде́й бж҃їихъ бога́тїи. Свѧ́ти бо ᲂу҆́бѡ вои́стиннꙋ, и҆ человѣ́цы бж҃їи мно́зи сꙋ́ть: ѻ҆ба́че не всѣ̑мъ воѻбщѐ бж҃їе зрѣ́ти мо́щно є҆́сть лицѐ, и҆ жи́ти житїѐ а҆́гг҃льско, на землѝ є҆щѐ живꙋ́щымъ, ника́коже. Є҆ди́нѣхъ бо є҆́сть сїѐ и҆́же съ премꙋ́дростїю бж҃е́ственною и҆ ра́зꙋмомъ слꙋжи́ма бы́ти бг҃а непщꙋ́ющихъ, и҆ покланѧ́ема и҆́стиною и҆ дх҃омъ: и҆̀же вои́стиннꙋ и҆ бога́тїи лю́дстїи глаго́лалисѧ бы влѣ́потꙋ бж҃їи, мно́гихъ зрѣ́нїй внꙋ́трь ѡ҆зари́вшесѧ та́инствы, и҆ мно́гїѧ премꙋ́дрости и҆ ра́зꙋма, и҆́же по па́ѵлꙋ ника́коже всѣ́хъ є҆́сть, бж҃е́ственна и҆ дꙋхо́вна глꙋбина̀ и҆мꙋ́щъ бога́тства. Тѣ́мже лицꙋ̀ твоемꙋ̀, чꙋ́дный глаго́летъ ко бг҃ꙋ, ꙗ҆́коже рече́сѧ, даві́дъ, помо́лѧтсѧ бога́тїи лю́дстїи<footnote lang="cu">Ѱал. м҃д, ст. г҃і.</footnote>. Сегѡ̀ ра́ди сїѧ̑ па́че всѣ́хъ вѣ́дый, ꙗ҆́кѡ па́че всѣ́хъ бж҃е́ственныѧ премꙋ́дрости и҆спо́лненъ соломѡ́нъ ѕѣ́льный, благоприли́чнѣ ѕѣлѡ̀ ᲂу҆ча̀ глаго́летъ: не ско́ръ бꙋ́ди и҆зноси́ти сло́во пред̾ лице́мъ гдⷭ҇нимъ: ꙗ҆́кѡ бг҃ъ на небесѝ горѣ̀, ты́ же на землѝ до́лꙋ. Внегда̀ по бж҃е́ственнꙋ да́рꙋ прише́лъ бы <anchor type="page" number="1012"/> є҆сѝ пред̾ лицѐ гдⷭ҇не, въ бж҃е́ственно и҆ є҆динови́дно мечта́нїе возше́дшꙋ ꙗ҆́вѣ ꙗ҆́кѡ видѣ́нїю ᲂу҆ма̀: (тогда̀) вре́мѧ є҆́сть молча́ти. Да не ᲂу҆́бѡ произноси́ти сло́во ни понѐ є҆ди́но ско́ръ бꙋ́ди, сꙋ́етнѣ глаго́лательнꙋ ѻ҆бы́чаю послѣ́дствꙋѧ: ꙗ҆́кѡ не вре́мѧ тогда̀ глаго́лати: бо́гъ бо быва́еши и҆ ты̀, на землѝ є҆щѐ сы́й, бг҃а сꙋ́щагѡ на небесѣ́хъ зрѧ̀ а҆гг҃лоподража́тельнѣ лицѐ. И҆́бо и҆ а҆́гг҃ли, ꙗ҆́коже сп҃си́тель речѐ, вы́нꙋ ви́дѧтъ лицѐ небе́снагѡ ва́шегѡ ѻ҆ц҃а̀<footnote lang="cu">Матѳ. гл. и҃і, ст. і҃.</footnote>. Тѣ́мже є҆гда̀ и҆ во и҆но́мъ мѣ́стѣ глаго́люща слы́шиши соломѡ́на, свѣ́тъ пра́вєднымъ вы́нꙋ, ѿ свѣтлолїѧ́нїѧ лица̀ гдⷭ҇нѧ се́й страда́ти и҆̀мъ влѣ́потꙋ да не вознепщꙋ́еши смотрѧ́ѧ, а҆гг҃лови́днѣ бж҃е́ственною бл҃года́тїю вы́нꙋ ви́дѧщымъ лицѐ гдⷭ҇не. Ѿ негѡ́же и҆сточа́тельный и҆злива́етсѧ свѣ́тъ: а҆́гг҃лъ бо и҆́нъ, да не глаго́лю бо́гъ, человѣ́къ то́й быва́етъ и҆ є҆́сть на землѝ. Тѣ́мже и҆ на смотри́тельный благода́ти гдⷭ҇нѧ да́ръ возвраща́ешисѧ, быва́ѧ є҆́же бг҃ъ горѣ̀, сїѐ ты̀ на землѝ до́лꙋ, бо́гъ си́рѣчь, є҆́же є҆́сть чꙋ́дно: не происходѧ̀ сло́вомъ, нижѐ помышле́нїемъ преходѧ̀ и҆ двиза́ѧ своѐ по́мысленное, а҆́ки ᲂу҆́мнѣ раздѣлѧ́ѧсѧ, но є҆динови́днѣ взира́ѧ, и҆ а҆́ки бо́гъ зрѧ̀ без̾ѻче́снѣ, и҆ недви́жнѣ по про́стꙋ и҆ є҆ди́нственнꙋ взира́нїю, є҆ще́ же и҆ наслажда́ѧсѧ ѿ лица̀ гдⷭ҇нѧ и҆зска́чꙋщею свѣтлѣ́йшею лꙋче́ю и҆ непристꙋ́пною. Сїѐ ᲂу҆́бѡ є҆́сть верхо́вное и҆ блаже́нное ᲂу҆мои́мцємъ ᲂу҆ма̀ къ бг҃ꙋ ᲂу҆строе́нїе, ꙗ҆́коже рещѝ цвѣ́тъ ᲂу҆́мныѧ чистоты̀, вожделѣ́нное є҆ди́нство вѣ́ры, соверша́емо въ прїѡбще́нїи дх҃а, бж҃е́ственныѧ и҆ бг҃отворѧ́щїѧ премꙋ́дрости благосла́вный пло́дъ, ѡ҆снова́нїе дꙋхо́внагѡ ми́ра, ѡ҆бита́лище безмечта́нныѧ ра́дости, любвѐ бж҃їѧ две́рь, ѻ҆́трасль просвѣще́нїѧ, вина̀ и҆сточа́нїѧ ѿ се́рдца неистощава́емыхъ во́дъ дх҃а, ѡ҆бра́зныѧ нѣ́когда ма́нны вои́стиннꙋ ни́ща же и҆ наслажде́нїе дꙋшѝ, и҆ раще́нїе и҆ и҆змѣне́нїе бж҃е́ственныхъ и҆ неизглаго́ланныхъ та̑инъ, и҆ ѿкрове́нїй нача́ло. Є҆ди́ныѧ и҆ пе́рвыѧ и҆́стины заключе́нїе, кі́ихлибо пѡ́мыслъ потребле́нїе, всѣ́хъ помышле́нїй преста́тїе, настоѧ́тельство превы́ше є҆́же помышлѧ́ти, вина̀ ᲂу҆́жаса. <anchor type="page" number="1013"/> Къ про́стомꙋ и҆ безпредѣ́льномꙋ и҆ неѡб̾име́нномꙋ, безви́дномꙋ же и҆ без̾ѡбра́зномꙋ, нека́чественномꙋ, неѧко́вственномꙋ, неколи́чественномꙋ, неприкоснове́нномꙋ и҆ премі́рномꙋ, ᲂу҆ма̀ претворе́нїе па́че ᲂу҆ма̀ и҆ и҆змѣне́нїе, и҆ ѿню́дъ къ бг҃ови́дномꙋ воз̾ꙋстрое́нїе. Ника́коже ᲂу҆̀бо ѿ невѣ́жества, въ сїѐ прише́дъ ᲂу҆строе́нїе, и҆ ѡ҆́бразомъ нѣ́кимъ бг҃одѣ́йствꙋемь человѣколю́бїемъ благода́ти, ско́ръ бꙋ́ди и҆знестѝ сло́во понѐ є҆ди́но пред̾ лице́мъ гдⷭ҇нимъ: ꙗ҆́кѡ томꙋ̀ є҆ди́наѧ и҆ про́стаѧ сла́ва є҆́сть, и҆ во вѣ́ки бꙋ́детъ.</p>
<p>ѻ҃з. Оу҆́мъ зрѣ́ти хотѧ̀ ꙗ҆̀же превы́ше себѐ мы́слєннаѧ, а҆́ще и҆ не бж҃е́ственною благода́тїю содѣ́йствꙋюще къ семꙋ̀ и҆мѣ́лъ бы и҆ своѐ се́рдце, недѣ́йствєнна и҆ непросвѣщє́нна и҆ слїѧ̑нна зри́тъ, сегѡ̀ ра́ди и҆ своеѧ̀ сла́дости сво́йственнѣйшїѧ ѡ҆скꙋдѣва́етъ. А҆́ще невѣ́дѣнїѧ ра́ди и҆ мни́тсѧ ᲂу҆слажда́тисѧ, а҆́ки не ᲂу҆̀ вкꙋси́вый сеѧ̀. Ꙗ҆́коже ᲂу҆́бѡ мни́тсѧ нѣ́какѡ ᲂу҆слажда́тисѧ и҆ ꙗ҆чме́нный ꙗ҆ды́й хлѣ́бъ, а҆́ще и҆ премно́гѡ хлѣ́бныѧ сла́дости ѡ҆скꙋдѣва́ющъ: ѻ҆ба́че за невѣ́дѣнїе вкꙋ́са семїда́льнагѡ хлѣ́ба.</p>
<p>ѻ҃и. По ᲂу҆́мномъ се́рдца бл҃года́тїю соедине́нїи, незаблꙋ́днѣ во свѣ́тѣ дꙋхо́внѣ ᲂу҆́мъ зри́тъ, и҆ простира́етсѧ къ своемꙋ̀ жела́нїю, є҆́же є҆́сть бг҃ъ: внѣ̀ ѿню́дъ бы́въ чꙋ́вства, безша́ренъ ꙗ҆́вѣ, ꙗ҆́кѡ и҆ нека́чественъ, и҆ безмечта́ненъ па́ки бы́въ мечта́нїй чꙋ́вственныхъ.</p>
<p>ѻ҃ѳ. Оу҆́мъ ѿ благода́ти ко є҆́же зрѣ́ти наставлѧ́емь, вои́стиннꙋ ма́ннꙋ вы́нꙋ ꙗ҆́стъ дꙋхо́внꙋ. Чꙋ́вственнаѧ во ма́нна ю҆́же і҆зра́иль ꙗ҆дѧ́ше, и҆мѣ́ѧше ᲂу҆́бѡ сла́стнꙋ достосла́внꙋ си́лꙋ тѣ́ло пита́ющꙋ: что́ же сꙋщество́мъ ѻ҆на̀ бѣ̀, невѣ́домо бѣ̀: тѣ́мже и҆ ма́нна нарица́шесѧ, ꙗ҆влѧ́ющꙋ рече́нїю незна́емое. Что́ бо є҆́сть сїѐ; рече́нїе ꙗ҆влѧ́етъ: и҆ ю҆́же зрѧ́хꙋ ꙗ҆дꙋ́ще сꙋщества̀ сеѧ̀ не ᲂу҆вѣ́дѣвше, недоꙋмѣ́тельнѣ, что́ є҆сть сїѐ, глаго́лахꙋ; Вы́нꙋ ᲂу҆̀бо и҆ зри́тельный ᲂу҆дивлѧ́етсѧ во ᲂу҆мѣ̀, и҆ къ себѣ̀, что̀ є҆́сть сїѐ; глаго́летъ, є҆́же весели́тъ ᲂу҆́бѡ зри́мо, и҆ ᲂу҆тꙋчнѧ́етъ ᲂу҆́мъ дꙋхо́внѣ ꙗ҆до́мо: превосхо́дитъ же ѿ є҆́же разꙋмѣ́тисѧ ѡ҆ себѣ̀, ꙗ҆́кѡ бж҃е́ственно сꙋ́ще и҆ преесте́ственно: и҆ пита́юще чꙋ́днѡ, и҆ напоѧ́юще ᲂу҆́мъ постиже́нїѧ ᲂу҆ма̀ ѻ҆́тай и҆збѣга́етъ, не то́кмѡ ꙗ҆́кѡ непостижи́мо <anchor type="page" number="1014"/> непостижи́мо сꙋщество́мъ, но и҆ ꙗ҆́кѡ безконе́чно и҆ безпредѣ́льно.</p>
<p>п҃. Трѝ сꙋ́ть свидѣ̑тельствꙋющаѧ и҆́стинѣ, ре́клъ бы́хъ и҆ а҆́зъ влѣ́потꙋ: тва́рь, писа́нїе, въ дꙋ́сѣ: ѿ писа́нїѧ бо и҆ тва́ри дꙋхо́внѣ зри́мыхъ, зри́тсѧ є҆ди́наѧ про́стаѧ и҆́стина, и҆ ѿ сеѧ̀ сло́жнаѧ. И҆ рече́нными тремѝ прише́дъ въ слѣ̑дꙋющаѧ два̀, и҆ стоѧ̀ въ ни́хъ ᲂу҆́мъ незаблꙋ́денъ, ѡ҆брѣ́те хрⷭ҇то́вою благода́тїю пꙋ́ть. Полꙋчи́ бо ѿ про́стыѧ ᲂу҆́бѡ и҆́стины высотꙋ̀ мы́сленнꙋ, и҆ глꙋбинꙋ̀, є҆ще́ же и҆ широтꙋ̀ безконе́чнꙋ: и҆́хже ра́ди и҆ во ᲂу҆́жасѣ бы́въ, пристра́шенъ сы́й пое́тъ. Ѿ сло́жныѧ же къ речє́ннымъ, и҆ серде́ченъ ѡ҆брѣ́те ми́ръ и҆ любо́вь и҆ ра́дость. Тѣ́мже ᲂу҆жа́сенъ сы́й пое́тъ люби́тельнѣ. Тре́бꙋетъ же человѣ́къ вре́менна мно́га разстоѧ́нїѧ, и҆ трꙋда̀ и҆ терпѣ́нїѧ, ꙗ҆́кѡ да чꙋ̑вства ѡ҆́бразомъ нѣ́кимъ ѿлага́ѧ, и҆ ᲂу҆мо́мъ расто́ргъ чꙋ́вствєннаѧ, ста́нетъ въ мы́сленныхъ: по ни́хже видѣ́нїе и҆́стины возсїѧва́етъ въ дꙋшѝ. Не ᲂу҆́бѡ и҆́стинꙋ глаго́лю тре́бовати въ своѐ и҆з̾ѡбрѣ́тенїе таковы́хъ, си́рѣчь вре́меннагѡ ко є҆́же пости́гнꙋтисѧ разстоѧ́нїѧ, и҆лѝ трꙋда̀ и҆ терпѣ́нїѧ, но человѣ́ка тре́бовати си́хъ реко́хъ. Поне́же и҆́стина ᲂу҆́бѡ є҆ди́но є҆́сть и҆ про́сто, а҆́ще и҆ сꙋгꙋ́бѡ ви́дима показꙋ́етсѧ, и҆ ма́лѡ не ѿвсю́дꙋ вопїе́тъ себѐ ви́дѣти хотѧ́щымъ свидѣ́тельствꙋющи: человѣ́къ же сло́женъ сы́й, и҆ съ чꙋ́вствы сплете́нъ, є҆ще́ же (и҆) и҆змѣне́нїємъ подлежа́щъ и҆ прело́гꙋ, и҆схо́дитъ ѻ҆вогда̀ и҆з̾ себѐ: и҆ ѡ҆́бразомъ нѣ́кимъ и҆ са́мъ проти́вꙋ себѐ ꙗ҆́коже не вѣ́сть быва́етъ, ѿ мнѣ́нїѧ лꙋка́внꙋѧ и҆ невѣ́рїемъ недꙋ́гꙋѧ: и҆ тремѝ ᲂу҆́бѡ си́ми, мнѣ́нїемъ, глаго́лю, лꙋка́вствомъ же и҆ невѣ́рїемъ, свидѣ́тельствꙋемыѧ ѿ трїе́хъ ѻ҆́нѣхъ и҆́стины, ѿ писа́нїѧ и҆ тва́ри и҆ дꙋ́ха си́рѣчь, ѻ҆каѧ́ннѣ ѿпа́даетъ. Тѣ́мже и҆ тре́бꙋетъ ко ѿверже́нїю лю́тагѡ мнѣ́нїѧ, и҆ и҆ны́хъ и҆́хже тре́бовати рѣ́хъ, (и҆) ꙗ҆́кѡ да смири́всѧ ᲂу҆́мъ вѣ́ровати и҆́мать простото́ю: и҆ пото́мъ си́це кꙋ́пнѡ а҆́бїе писа́нїемъ и҆ тва́рїю въ дꙋ́сѣ, да ᲂу҆вѣ́сть ꙗ҆́снѣ не то́кмѡ простѣ́йшꙋю и҆́стинꙋ, но и҆ сло́жнꙋю ѿ неѧ̀: є҆ще́ же что̀ и҆ возбранѧ́ющее є҆го̀ бѣ̀ и҆ и҆́стиннагѡ видѣ́нїѧ, приложи́лъ же бы́хъ, ꙗ҆́кѡ и҆ наслажде́нїѧ разставлѧ́ющее. <anchor type="page" number="1015"/> Є҆ди́но ᲂу҆̀бо є҆́сть и҆ є҆ди́нственно є҆стество́мъ про́сто пе́рваѧ и҆́стина: по не́йже и҆ ꙗ҆́же ѿ сеѧ̀ на́съ ра́ди сло́жныхъ сло́жнаѧ. И҆ сїѐ є҆́сть ᲂу҆ма̀ на́шегѡ послѣ́днее и҆ и҆зрѧ́днѣйшее прѧ́мѡ лежа́щее: къ немꙋ́ же тщи́тсѧ всѧ́ко жи́тельство и҆ по́стничество води́мыхъ по ра́зꙋмꙋ дꙋ́ха, ꙗ҆́кѡ да ᲂу҆́мъ на́гъ, є҆ли́кѡ мо́щно, ᲂу҆ви́дитъ и҆ наслади́тсѧ свѣ́тлости ꙗ҆́же ѿ пе́рвыѧ и҆ є҆ди́ныѧ (и҆́стины,) и҆ сло́жныѧ и҆з̾ неѧ̀ ѡ҆́бразомъ чꙋ́днымъ: є҆́же не бы̀ когда̀ и҆́накѡ могло̀ бы́ти, то́кмѡ смире́нїемъ и҆ простото́ю съ вѣ́рою свидѣ́тельствомъ писа́нїѧ и҆ тва́ри въ дꙋ́сѣ. Внегда́ же и҆́стинꙋ ᲂу҆́мъ въ трїе́хъ свои́хъ си́лахъ, ꙗ҆́коже рѣ́хъ, ꙗ҆́кѡ въ зерца́лѣ ᲂу҆́зритъ свидѣ́тельствомъ вышерече́нныхъ трїе́хъ, тогда̀ па́ки а҆́ки ѿ сегѡ̀ возвраща́ѧсѧ са́мъ въ себѣ̀ быва́етъ мно́зѣмъ смире́ннѣйшъ и҆ простѣ́йшъ и҆ ᲂу҆твержде́ннѣ вѣ́ренъ: и҆ ѿ сегѡ̀ ра́достною ного́ю є҆́же ᲂу҆́бѡ глаго́летсѧ къ видѣ́нїю и҆́стины восхо́дитъ, лꙋча́ми ѻ҆́ныѧ внꙋ́трь ѡ҆зарѧ́емь свѣтлѣ́е: и҆́мже ѡ҆браща́ѧсѧ въ себѐ за вели́чество сла́вы ᲂу҆ви́дѣнное ѿ негѡ̀, схо́дитъ на смире́ннѣйшее, и҆ простѣ́йшее, и҆ ᲂу҆жаса́етсѧ вѣ́рою ѡ҆бдержи́мь бы́въ, и҆ та́кѡ а҆́ки нѣ́кїй бж҃е́ственный крꙋ́гъ воз̾ѡкрꙋжа́ѧ и҆ ѡ҆бходѧ̀ смире́нїемъ, простото́ю же и҆ вѣ́рою восходѧ̀ и҆ зрѧ̀ и҆́стинꙋ, и҆ свѣ́тлостїю и҆́стины къ смире́нїю води́мь мно́гшꙋ, и҆ простѣ́йшъ въ вѣ́рѣ наипа́че быва́ѧ, непрестае́тъ соверша́ѧ тече́нїе сїѐ, до́ндеже бы глаго́лалосѧ сїѐ: дне́сь со смире́нїемъ и҆ простото́ю и҆ вѣ́рою, свидѣ́тельствомъ писа́нїѧ и҆ тва́ри, въ дꙋ́сѣ зрѧ̀ и҆́стинꙋ, и҆ па́ки возвраща́ѧсѧ на та̑, ѿѻнꙋ́дꙋже подви́жесѧ: и҆ та́кѡ ѡ҆божа́емь всегда̀ благода́тїю, и҆ тѣ́ми ꙗ҆̀же па́че ᲂу҆ма̀ ѡ҆сїѧва́емь, и҆ живо́тъ живы́й и҆спо́лнь всѧ́кїѧ ра́дости ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, ꙗ҆́кѡ въ ѡ҆брꙋче́нїи вкꙋша́етъ наслаждє́нїѧ бꙋ́дꙋщихъ вѣ́чныхъ бла̑гъ.</p>
<p>п҃а. Зри́тельное житїѐ тремѝ си́ми составлѧ́тисѧ преесте́ственнѣ ѡ҆бы́че, чи́сто же и҆ незазо́рно, глаго́лю же вѣ́рою, прича́стїемъ ꙗ҆́вственнымъ животворѧ́щагѡ дх҃а, и҆ вѣ́дѣнїемъ премꙋ́дрости. Видѣ́нїе бо є҆́сть, ꙗ҆́коже въ предѣ́лѣ рещѝ, ра́зꙋмъ мы́сленныхъ въ чꙋ́вственныхъ ѻ҆вогда́ же и҆ то́нкихъ мы́сленныхъ <anchor type="page" number="1016"/> разлꙋче́нныхъ чꙋ́вства, въ прише́дшихъ въ предспѣ̑ѧнїѧ. Ѿ сеѧ̀ ᲂу҆́бѡ вины̀ тре́бѣ є҆́сть вѣ́ры: а҆́ще бо не ᲂу҆вѣ́рите, глаго́летъ, нижѐ и҆́мате ᲂу҆разꙋмѣ́ти. Та́кожде потре́ба є҆́сть и҆ дꙋ́ха, поне́же дꙋ́хъ всѧ̑ и҆спытꙋ́етъ, и҆ глꙋбины̑ бж҃їѧ<footnote lang="cu">а҃ Кор. гл. в҃, ст. і҃.</footnote>. Тѣ́мже бж҃е́ственный речѐ і҆́ѡвъ: дыха́нїе вседержи́телево є҆́сть наꙋча́ющее мѧ̀<footnote lang="cu">І҆́ѡва гл. л҃в, ст. и҃.</footnote>. Та́же є҆сте́ственнѣ сегѡ̀ въ се́рдцѣ ꙗ҆́вѣ воскипѣва́ющее, и҆лѝ, да та́кѡ рекꙋ̀, живꙋ́щее и҆ по послѣ́дованїю ѡ҆живлѧ́ющее, премі́рнѣ бж҃е́ственное дѣ́йство къ себѣ̀ сплета́етъ, неизрече́ннѣ собира́ющо ᲂу҆́мъ, и҆ ѿ всѧ́кагѡ паре́нїѧ возбранѧ́етъ є҆го̀, и҆ подае́тъ съ тишино́ю и҆ мно́гою дꙋше́вною сла́достїю и҆ ᲂу҆тѣше́нїемъ, є҆ще́ же и҆ бж҃е́ственною любо́вїю ᲂу҆до́бнѣйше бж҃е́ствєннаѧ зрѣ́ти, и҆ ѻ҆́крестъ и҆́хъ ѡ҆браща́тисѧ, и҆ бг҃а мечта́ти новоѡбра́знѣ, и҆ по ра́вности ѡ҆ се́мъ весели́тисѧ, съ бо́льшими нестерпи́мыми раче́нїи, и҆ прили́чнымъ ра́дованїемъ. Тре́бꙋетъ же и҆ премꙋ́дрости, ꙗ҆́коже рѣ́хъ: ꙗ҆́кѡ премꙋ́дрость, глаго́летъ писа́нїе, просвѣти́тъ лицѐ человѣ́ка: просвѣти́тъ, ко є҆́же ѿ чꙋ́вства прейтѝ въ разꙋмѣ́нїе ᲂу҆до́бь, и҆ ѿ чꙋ́вственныхъ въ мы́слєннаѧ и҆ бж҃е́ствєннаѧ зри́тєльства взы́ти, и҆ во ѿкрове́нїи ᲂу҆́мнѣмъ неизречє́нна ᲂу҆ви́дѣти: просвѣти́тъ, ко є҆́же ᲂу҆зрѣ́ти зри́тельнѣ, и҆ є҆динови́днѣ возмечта́ти бг҃а пресꙋ́щественна. Вои́стиннꙋ блаже́нъ человѣ́къ, є҆го́же а҆́ще нака́жеши гдⷭ҇и, и҆ ѿ зако́на твоегѡ̀ наꙋчи́ши є҆го̀<footnote lang="cu">Ѱал. ч҃г, ст. в҃і.</footnote>: ꙗ҆́кѡ се́й є҆́сть вои́стиннꙋ премꙋ́дрый, наказа́нїемъ въ вѣ́рꙋ прише́дый, и҆ ᲂу҆че́нїемъ дꙋ́ха наꙋча́емый неизречє́ннымъ бж҃їимъ. Ве́лїѧ ве́щь є҆́сть, вои́стиннꙋ премꙋ́дрый, вѣ́рою ходѧ́й въ соедине́нїи и҆ прїѡбще́нїи преесте́ственнѣмъ дꙋ́ха! И҆ вои́стиннꙋ трѝ сꙋ́ть, по ре́кшемꙋ ѻ҆́номꙋ, неꙋдержи́ма, бг҃ъ, и҆ а҆́гг҃лъ, и҆ человѣ́къ любомꙋ́дръ: а҆́гг҃лъ и҆́нъ на землѝ странноѡбра́зенъ назира́тель вои́стиннꙋ ви́димыѧ тва́ри, и҆ и҆́скрененъ таи́нникъ бж҃е́ственныхъ бж҃їихъ незда́нныхъ происхожде́нїй, и҆лѝ ᲂу҆́бѡ дарѡ́въ хотѣ́лъ бы кто̀ глаго́лати. Є҆́млѧсѧ нѣ́какѡ и҆ сама́гѡ неви́димагѡ всѧ́цѣмъ ѡ҆́бразомъ, по внеза́пнꙋ взира́нїю а҆гг҃лоподража́тельнѣ позна́нїѧ <anchor type="page" number="1017"/> бг҃а. Тако́въ є҆́сть, ꙗ҆́коже и҆ въ сѣнописа́нїи рещѝ, вѣ́рою и҆ ст҃ы́мъ и҆ животворѧ́щимъ дх҃омъ премꙋ́дрый, и҆ си́це блаже́нъ. А҆́ще и҆ дово́льнѡ бѧ́ше несомнѣ́нно, ꙗ҆̀же лꙋка̀ въ є҆ѵⷢ҇лїи повѣ́даетъ ре́кшꙋ мнѣ̀ ѡ҆ і҆и҃сѣ гдⷭ҇ѣ, и҆зба́вишисѧ трꙋдѡ́въ, ꙗ҆́кѡ и҆сповѣ́сти премꙋ́дрости и҆ благода́ти си́лꙋ и҆ похвалы̑: та́кѡ бо се́й на мѣ́стѣ полага́етъ, пиша̀ ꙗ҆́кѡ і҆и҃съ преспѣва́ше премꙋ́дростїю, и҆ во́зрастомъ, и҆ благода́тїю. И҆ па́ки, ꙗ҆́кѡ растѧ́ше и҆ крѣплѧ́шесѧ дх҃омъ, и҆сполнѧ́ѧсѧ премꙋ́дрости<footnote lang="cu">Лꙋкѝ гл. к҃, ст. к҃в и҆ м҃.</footnote>: ны́нѣ же ꙗ҆́вственнѣе ѡ҆ предлежа́щихъ рещѝ, ᲂу҆стремлѧ́ющꙋсѧ предлага́ю, и҆ є҆́же глаго́летъ свѧще́нный соломѡ́нъ къ бг҃ꙋ: ꙗ҆̀же на небесѣ́хъ кто̀ и҆зслѣ́ди; во́лю же твою̀ кто̀ позна̀, а҆́ще бы не ты̀ да́лъ є҆сѝ премꙋ́дрость, и҆ посла́лъ є҆сѝ дх҃а ст҃а́го твоего̀ ѿ высоты̀; И҆ та́кѡ и҆спра́вишасѧ стєзѝ сꙋ́щихъ на землѝ, и҆ ꙗ҆̀же тебѣ̀ ᲂу҆гѡ́дна, наꙋчи́шасѧ человѣ́цы, и҆ премꙋ́дростїю твое́ю спасо́шасѧ<footnote lang="cu">Сол. гл. ѳ҃, ст. з҃і, и҃і и҆ ѳ҃і.</footnote>. Зри́ши ли; Премꙋ́дрость съ прича́стїемъ дх҃а на є҆ли́кꙋ достиза́етъ си́лꙋ, и҆ ка́кѡ дале́че ѿ спасе́нїѧ тече́тъ, премꙋ́дрости и҆ дх҃а ѿ бг҃а не и҆мы́й, и҆ нижѐ ѿ премꙋ́дра и҆ прича́стника дх҃а наставлѧ́емый; А҆́ще ѡ҆ сп҃си́тели, въ не́мже поживѐ всѧ́ко и҆сполне́нїе бж҃ества̀, такова̑ пи̑сана бы́ша, послѣ́дованнѡ соѡб̾ѧ́тнѣ и҆ всегѡ̀ вкꙋ́пѣ человѣ́ческагѡ ро́да разꙋмѣ́ти не ѿстои́тъ: ко́ль премꙋ́дрость съ посо́бїемъ дх҃а є҆́сть нꙋжна̀, и҆ є҆ли́кꙋ ми́лостїю си́лꙋ и҆ предспѣ́ѧнїе полꙋчѝ ѿ дꙋшелю́бца бг҃а дꙋхо́вный мꙋдре́цъ, ꙗ҆̀же на небесѣ́хъ и҆зслѣ́дꙋѧ, и҆ приходѧ̀ къ ра́зꙋмꙋ совѣ́та вы́шнѧгѡ, ве́щь ᲂу҆жа́снаѧ! И҆ сїѧ̑ ᲂу҆́бѡ та́кѡ: но поне́же толи́ка же ны́нѣ проидо́хомъ ѡ҆ зри́тельнѣмъ, подоба́ло бы рещѝ и҆ не лѣни́тисѧ понѐ нѣ́коликѡ и҆ ѡ҆ видѣ́нїи сказа́ти, и҆ ѿ ча́сти подви́гнꙋти, и҆ по́мысленное и҆́же съ любо́вїю слы́шателѧ нѣ́какѡ напита́ти. Сїе́ бо ѿню́дъ повелѣва́етъ бг҃ъ словє́снымъ преподава́ти: ꙗ҆́вѣ ꙗ҆́кѡ незави́стно ни́жшымъ, и҆ ѿ вы́шнихъ съ благоговѣ́нїемъ причаща́тисѧ дости́гнꙋтисѧ мо́щнымъ бж҃е́ственнагѡ просвѣще́нїѧ и҆ веще́й мы́сленныхъ. Ѻ҆ба́че къ тождечи̑ннымъ, прїѡбщи́тельнѣ и҆ нелюбопоказа́тельнѣ <anchor type="page" number="1018"/> срѣ́тєнїѧ твори́ти, и҆ бесѣ̑ды ꙗ҆̀же ѡ҆ мы́сленныхъ и҆ ѡ҆ бз҃ѣ. Та́кѡ бо не то́кмѡ пра́вое же и҆ непогрѣ́шное въ це́ркви бг҃а жи́ва просїѧ́ло бы ѕѣлѡ̀ свѣ́тлѣ, но и҆ преподо́бное любвѐ и҆ предобро́тнѣйшее лицѐ, познава́тельство ᲂу҆ченикѡ́въ хрⷭ҇то́выхъ, просвѣти́лосѧ бы вы́нꙋ въ сердца́хъ на́шихъ, ст҃ы́мъ дх҃омъ въ ны̀ и҆злїю́щимсѧ въ соверше́ннꙋ и҆ про́стꙋ любо́вь бг҃а и҆ человѣ̑къ. И҆ та́кѡ пожи́ли бы́хомъ на землѝ житїѐ а҆гг҃лови́дно и҆ вои́стиннꙋ блаже́нно, и҆ ничи́мже мнѣ́е и҆ предсладча́йше, ꙗ҆́кѡ ѿ бж҃е́ственныѧ, на не́йже ви́сѧтъ ве́сь зако́нъ и҆ проро́цы, и҆ бг҃отво́рныѧ двора́сленныѧ любвѐ зави́сѧще: є҆ѧ́же ничто́же каково́либо дꙋшѣ̀ сла́ждше, и҆ па́че же є҆гда̀ ѿ бж҃їѧ и҆ бж҃е́ственныхъ видѣ́нїѧ и҆ ра́зꙋма, то́жде же рещѝ просвѣти́тельныѧ благода́ти бли́зъ и҆́мать происхожде́нїе. Тѣ́мже и҆́же по намѣ́ренїю взы́ти бла́го и҆ до́брѣ дѣ́ло полага́ѧй къ бг҃ꙋ, ꙗ҆́коже соедини́тисѧ съ ни́мъ и҆ вои́стиннꙋ ѡ҆божи́тисѧ, ра́внѣ же рещѝ, спасти́сѧ: поне́же без̾ є҆́же ᲂу҆мꙋ̀ ѡ҆божи́тисѧ, спасти́сѧ человѣ́кꙋ не возмо́жно є҆́сть по бг҃оглаго́ливыхъ и҆з̾ѧвле́нїю, съ дости́жнымъ за́повѣдей гдⷭ҇нихъ дѣѧ́нїемъ, къ сꙋ́щихъ и҆ ви́димыхъ прихо́дитъ видѣ́нїю возмо́жномꙋ, ни дѣѧ́нїе и҆мѣ́ѧ слѣ́по а҆́ки видѣ́нїѧ ᲂу҆едине́нно, нижѐ ᲂу҆́бѡ видѣ́нїе бездꙋ́шно и҆мѣ́ѧ а҆́ки вои́стиннꙋ без̾ дѣѧ́нїѧ. Ѿсю́дꙋ си́це съ сꙋ́щею по сло́вꙋ и҆ ᲂу҆мꙋ̀ премꙋ́дростїю, и҆ писа́тельнымъ свѧще́ннымъ вѣ́дѣнїемъ, благи́мъ движе́нїемъ, є҆́же глаго́летсѧ, взира́ти праволꙋ́чнѣ начина́етъ въ ми́ръ со сло́вомъ чꙋ́вственныхъ, ꙗ҆вле́нїемъ безконечноси́льна и҆ безконечнопремꙋ́дра содѣ́телѧ, и҆ послѣ́дованнѡ къ безконє́чнымъ си́лою же и҆ всѣ́мъ разли́чїемъ є҆ли́кѡ по взира́нїю достиза́етъ, и҆ наслажда́етсѧ и҆ пита́етсѧ подо́бнѣ ᲂу҆мо́мъ въ та́йнѣ та́йными. И҆ вре́мени же пред̾идꙋ́щꙋ, и҆ безмѧте́жнымъ житїе́мъ пожи́въ безмо́лвнѣ, и҆ въ бж҃е́ственныхъ є҆ди́нѣхъ любомꙋ́дрствꙋѧ писа́нїемъ и҆ ви́димыми, подвиза́етсѧ, ꙗ҆́коже є҆́сть мо́щно согла́снꙋ ᲂу҆зрѣ́ти дх҃о́внѣ писа́нїю тва́рь: и҆ и҆́стиннѣ зна́менїѧ є҆ди́нственнѣйшимъ видѣ́нїемъ. Є҆мꙋ́же бы́вшꙋ, ᲂу҆́мъ ѿсю́дꙋ съ любо́вїю покло́ннагѡ дх҃а, и҆ дѣ́йствїемъ є҆ѧ̀, возво́дитсѧ въ видѣ́нїе же и҆ позна́нїе <anchor type="page" number="1019"/> свѧще́нныѧ и҆́стины, ꙗ҆́коже вели́кїй глаго́летъ дїонѵ́сїй, на сте́пень свѧще́нный видѣ́нїѧ, ро́днѣ рещѝ вторы́й, то́ є҆сть въ бж҃е́ствєннаѧ зрѣ̑нїѧ и҆ помышлє́нїѧ, без̾ покро́вѡвъ и҆ ѡ҆́бразѡвъ. Ѿсю́дꙋ про́чее а҆́ки на́гъ ᲂу҆́мъ къ мы́слєннымъ взира́ѧ наги̑мъ, и҆ бж҃е́ствєннаѧ ꙗ҆влє́нїѧ въ себѣ̀ мнѡ́жайша любѧ̀, свое́ю чистото́ю и҆ къ бг҃ꙋ горѣ̀ протѧже́нїемъ, но́ситъ въ себѣ̀ ꙗ҆́кѡ въ свѣтлѣ́йшемъ зерца́лѣ нѣ́коемъ со́лнєчныѧ пресїѧ́ющыѧ лꙋчѝ, и҆ ѿ благода́ти по пꙋтѝ па́ки напита́нъ бы́въ, ꙗ҆̀же по си́лѣ дости́жными прили́чными, прихо́дитъ а҆́ки къ тре́тїемꙋ сте́пени ко мнѡ́гимъ ѻ҆́нымъ видѣ́нїѧмъ блажє́ннымъ: (и҆) бж҃е́ствєннаѧ происхождє́нїѧ є҆динови́днѣе и҆ собра́ннѣ ѿ мно́гихъ и҆на́чевствъ въ неизрече́нное непрелѡ́жныѧ и҆ та̑йныѧ є҆ди́ницы возводѧ̀ благовзира́тельнѣ неизрече́нно раче́нїе, со всѣ́мъ вкꙋ́пѣ ᲂу҆́мнымъ чꙋ́вствомъ, а҆́ки преѡбразꙋ́емь зри́тельный ѿ просвѣща́ющагѡ дх҃а и҆́стиною и҆ воспомина́нїемъ, во ѻ҆́гнь и҆ серде́чно бж҃їе бг҃одѣ́йно раче́нїе: и҆ со́лнце є҆́сть, по вели́комꙋ па́ки дїонѵ́сїю, є҆динови́днагѡ соверше́нїѧ бж҃е́ственное прича́стїе са́могѡ є҆ди́нагѡ, є҆ли́кѡ мо́щно дости́гнꙋти. На таковы̀ ᲂу҆́бѡ сте́пєни трїѷпоста́снагѡ та́йнагѡ є҆динови́днагѡ прича́стїѧ, треблаже́ннѣ бг҃оно́сный и҆ бг҃омꙋ́дренный ᲂу҆́мъ возлета́ѧ, и҆ нестерпи́мыхъ ѻ҆стє́нъ бж҃е́ственна ᲂу҆пое́нїѧ и҆ неи́стовныхъ є҆гѡ̀ раче́нїй ꙗ҆́вѣ и҆ пресвѣ́тлѣ наслажда́ѧсѧ, и҆ ᲂу҆ѧ́звлена любо́вїю, и҆ а҆́ки возгара́ема себѐ разꙋмѣва́ѧ преѧвле́ннѣ ѿ и҆́стиннагѡ завѣща́нїѧ, бг҃одꙋхнове́ннѣ дѣ́йствꙋемь є҆́сть и҆ вои́стиннꙋ и҆зстꙋпа́етъ, вше́дъ во и҆з̾ѧви́тєльныѧ бг҃осло́вїѧ свѣ́тлымъ лице́мъ та̑йны. Оу҆чрежда́ѧсѧ безѻче́сными взира́нми, безконе́чнымъ и҆ безнача́льнымъ, неѡб̾ѧ́тнымъ же и҆ все́мственнѣ несказа́ннымъ, и҆ ѿню́дъ недомы́сленнымъ, и҆ мечта́ѧ бж҃їю а҆́ки нѣ́кꙋю пꙋчи́нꙋ сꙋщества̀ безконе́чнꙋ и҆ непрохо́днꙋ, всѧ́кꙋ превосходѧ́щꙋ мы́сль и҆ вре́мене и҆ є҆стества̀, по бг҃осло́вꙋ ре́кшемꙋ<footnote lang="cu">Сло́во на ржⷭ҇тво̀ хрⷭ҇то́во.</footnote>. И҆ сїѐ є҆́сть, ꙗ҆́коже є҆щѐ свѧще́нный глаго́летъ дїонѵ́сїй, пирова́нїе взира́нїѧ пита́ющо мы́сленнѣ и҆ ѡ҆божа́ющо всѧ́каго къ немꙋ̀ <anchor type="page" number="1020"/> горѣ̀ простира́ющагосѧ, начина́ющаго ѻ҆ба́че ѿ видѣ́нїѧ сꙋ́щихъ и҆ ра́зꙋма: ꙗ҆́коже ѻ҆на́мѡ се́й сщ҃е́нныхъ та̑инъ ꙗ҆ви́тель глаго́летъ, и҆дѣ́же сщ҃е́ннаѧ на́шегѡ сщ҃еннонача́льства и҆з̾ѧснѧ́етъ зна́мєнїѧ. Ꙗ҆́коже ᲂу҆́бѡ и҆ вели́кїй васі́лїй повѣ́даетъ глаго́лѧ: внегда̀ кто̀ зри́теленъ ю҆́же въ ви́димыхъ добро́тꙋ превозше́дъ самомꙋ̀ предста́нетъ бг҃ови, є҆гѡ́же видѣ́нїе въ є҆ди́ныхъ чи́стыхъ сердца́хъ ꙗ҆влѧ́тисѧ ѡ҆бы́че, тогда̀ къ вы́шшымъ бг҃осло́вїѧ пред̾ꙋспѣ́въ, и҆ зри́теленъ бы́ти мо́жетъ. И҆ па́ки, на глаго́лъ ѻ҆́нъ: заꙋ́тра предста́нꙋ тѝ, и҆ ᲂу҆зрю̀, глаго́лющагѡ дх҃омъ даві́да, вели́кїй се́й глаго́летъ: внегда̀ предста́нꙋ тѝ, и҆ къ са́момꙋ ѡ҆ тебѣ̀ видѣ́нїю ᲂу҆мо́мъ прибли́жꙋсѧ, тогда̀ зри́тельное дѣ́йство просвѣще́нїемъ ра́зꙋма воспрїимꙋ̀. Мо́щно же є҆́сть ᲂу҆слы́шати подо́бнѣ глаго́люща такова̑ѧ маѯі́ма сщ҃е́ннаго, и҆ показꙋ́юща ꙗ҆́вѣ, ко́ль вели́ка є҆́сть ве́щь предспѣ́ѧнїе видѣ́нїѧ и҆ ра́зꙋмъ бж҃їй, писа́нїемъ и҆ и҆ тва́рїю, и҆ ꙗ҆́кѡ просвѣще́нїе ра́зꙋма ѿсю́дꙋ быва́ти ѡ҆бы́че, и҆́мже по взира́нїю блаже́нное (быва́етъ) ѡ҆боже́нїе: ве́щь а҆́ще и҆ нѣ́когда, (то̀ па́че) и҆ ны́нѣ рѣдка̀ и҆ неꙋдо́бь ѡ҆брѣта́ема въ безмо́лвницѣхъ, скꙋ́дости ра́ди тогѡ̀, и҆́же ѿ содержа́нїѧ благода́ти и҆скꙋ́сомъ возмо́глъ бы наꙋчи́ти, ꙗ҆́коже кра́йнїй безмо́лвїѧ ᲂу҆чи́тель глаго́летъ сѵ́рїнъ ст҃ы́й і҆саа́къ въ сло́вѣ, въ не́мже ѡ҆ дх҃о́внѣмъ чꙋ́вствѣ начина́етъ а҆́бїе глаго́лати и҆ си́лѣ зри́тельнѣй. Глаго́летъ ᲂу҆́бѡ маѯі́мъ сщ҃е́нный: «бг҃одѣ́йственны свѣ́ты глаго́лемъ, ᲂу҆чє́нїѧ ст҃ы́хъ, ꙗ҆́кѡ свѣ́тъ ра́зꙋма сотворѧ̑ющаѧ и҆ ѡ҆божа̑ющаѧ повинꙋ́ющихсѧ:» согласꙋ́ѧ ꙗ҆́вѣ всесвѧще́нномꙋ дїонѵ́сїю глаго́лющемꙋ: «є҆ли́ки и҆́ны бг҃одѣ́йственны свѣ́ты словесє́мъ послѣ́дованнѡ та́йное бж҃е́ственныхъ на́шихъ наста̑вникъ преда́нїе и҆з̾ѧви́тельнѣ на́мъ дарова̀, си́мъ и҆ мы̀ тайнонаꙋчи́хомсѧ». И҆ и҆́ндѣ глаго́летъ: «бж҃е́ственный ра́зꙋмъ, къ немꙋ̀ ꙗ҆́коже мо́щно є҆́сть горѣ̀ зрѧ́щыѧ, по мѣ́рѣ и҆́хъ горѣ̀ простира́етъ и҆ є҆динотвори́тъ по простира́тельномꙋ своемꙋ̀ соедине́нїю». И҆ па́ки: «всѧ́ко ѿ ѻ҆ц҃а̀ дви́жима свѣтоѧвле́нїѧ происхожде́нїе въ ны̀ благодаѧ́тельнѣ приходѧ́ще, па́ки ꙗ҆́кѡ є҆динотво́рна си́ла возводи́тельнѣ на́съ возво́дитъ и҆ ѡ҆браща́етъ къ собира́телѧ ѻ҆ц҃а̀ є҆ди́нствꙋ, и҆ <anchor type="page" number="1021"/> бг҃отво́рной простотѣ̀: и҆з̾ тогѡ́ бо и҆ въ не́мъ всѧ́чєскаѧ»<footnote lang="cu">Рим. гл. а҃і. ст. л҃ѕ.</footnote>. Разꙋмѣ́еши ли, ка́кѡ возводи́тельнѣ по ѡ҆браще́нїю, си́рѣчь бж҃е́ственнꙋ взира́нїю къ бг҃ꙋ премꙋ́дрѣ прострѣ́выйсѧ: и҆лѝ ѿ сꙋ́щихъ, бг҃а горѣ̀ простира́ѧсѧ ви́дитъ, и҆лѝ ѿ писа́нїѧ, и҆лѝ зна́менательна, и҆лѝ каковы́млибо ѡ҆́бразомъ бж҃е́ственна, соединѧ́етсѧ съ бг҃омъ и҆ бг҃отвори́мь є҆́сть, не то́кмѡ же, но и҆ бо́гъ рече́сѧ по и҆́мени таковы́й; є҆ли́цы бо, глаго́летъ, ᲂу҆́мныхъ и҆ слове́сныхъ къ бг҃онача́льнагѡ сокрове́нства соедине́нїю, є҆ли́ка си́ла по всемꙋ̀ ѡ҆брати́шасѧ, и҆ къ бж҃е́ствєннымъ є҆гѡ̀ ѡ҆сїѧ́нїѧмъ є҆ли́кѡ дости́гнꙋти мо́щно, непреста́ннѡ горѣ̀ простира́ютсѧ, є҆́же по си́лѣ а҆́ще лѣ́ть є҆́сть рещѝ бг҃оподража́нїемъ, и҆ бж҃ескагѡ тождеиме́нства сподо́бишасѧ. Ꙗ҆́коже и҆ григо́рїа ѕѣ́льнагѡ бг҃осло́вный ѧ҆зы́къ глаго́летъ ꙗ҆́вѣ: живо́тное здѣ̀ ᲂу҆строѧ́емо, и҆ и҆на́мѡ преставлѧ́емо, ѡ҆ человѣ́цѣ глаго́лющъ, и҆ коне́цъ та́йны, къ бг҃ꙋ ма́нїемъ ѡ҆божа́емо<footnote lang="cu">Въ сло́вѣ на ржⷭ҇тво̀ хрⷭ҇то́во, ли́стъ рп҃а.</footnote>. И҆ сщ҃е́нный маѯі́мъ, мы́сленный бж҃е́ственнагѡ писа́нїѧ, глаго́летъ, ви́дъ, премꙋ́дростїю разꙋмѣва́тєльнаѧ преѡбража́етъ ко ѡ҆боже́нїю, ѿ є҆́же въ ни́хъ преѡбраже́нїѧ слове́сства, ѿкрове́ннымъ лице́мъ сла́вꙋ гдⷭ҇ню взира́ющыѧ. Та́кѡ житїѐ зри́тельное тре́бꙋетъ трїе́хъ, ꙗ҆̀же предреко́хъ, вѣ́ры, и҆ дх҃о́вна прича́стїѧ и҆ вѣ́дѣнїѧ премꙋ́дрости, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.</p>
<p>п҃в. Зри́тельное съ животворѧ́щимъ дх҃омъ житїѐ, мно́гихъ нѣ́кїихъ и҆ досточꙋ́дныхъ видѣ́нїй мы́сленныхъ зри́телѧ и҆сполнѧ́етъ вта́йнѣ, нижѐ тождеча́стнѣ, нижѐ ᲂу҆́бѡ внеза́пнѡ: но вре́менемъ и҆ до́лгимъ любомꙋ́дрїемъ, та́кожде и҆ по чи́нꙋ, и҆ а҆́ки по лѣ́ствицѣ. И҆ ѻ҆вогда̀ ᲂу҆́бѡ сего̀ ᲂу҆слы́шалъ бы є҆сѝ глаго́люща зрѧ́ща превосхо́дствомъ безмо́лвїѧ, и҆ ѿбѣ́гства всѣ́хъ, кромѣ̀ бг҃а є҆ди́нъ є҆́смь а҆́зъ, до́ндеже прейдꙋ̀<footnote lang="cu">Ѱал. р҃м, ст. і҃.</footnote>. И҆ногда́ же па́ки разꙋмѣва́тельнагѡ ра́ди є҆́же къ сꙋ́щымъ ѡ҆браще́нїѧ: ꙗ҆́кѡ возвели́чишасѧ дѣла̀ твоѧ̑, гдⷭ҇и; всѧ̑ премꙋ́дростїю сотвори́лъ є҆сѝ<footnote lang="cu">Ѱал. р҃г, ст. к҃д.</footnote>. И҆ сїѐ: вонѧ̀ ри́зъ твои́хъ<footnote lang="cu">Пѣ́сн. пѣ́сн. гл. д҃, ст. і҃.</footnote>, ꙗ҆́кѡ вонѧ̀ ни́вы и҆спо́лнены, ю҆́же <anchor type="page" number="1022"/> благослови́лъ є҆сѝ гдⷭ҇и<footnote lang="cu">Быт. гл. к҃з, ст. к҃з.</footnote>. Ѻ҆вогда̀ возводи́тельнѣе взира́ти творѧ́що, и҆ въ мы́слєннаѧ входи́ти восхождє́нїѧ внꙋ́трь дѣ́йствꙋющо, повинꙋ́етъ глаго́лати: въ воню̀ мѵ̑ръ твои́хъ въ слѣ́дъ тещѝ и҆́мамъ ко бг҃ꙋ<footnote lang="cu">Пѣ́сн. пѣ́сн. гл. а҃, ст. г҃.</footnote>. И҆ сїѐ: вознесꙋ́ тѧ, бж҃е мо́й, цр҃ю̀ мо́й, и҆ благословлю̀ и҆́мѧ твоѐ въ вѣ́къ и҆ въ вѣ́къ вѣ́ка. Ве́лїй гдⷭ҇ь и҆ хва́ленъ ѕѣлѡ̀, и҆ вели́чїю є҆гѡ̀ нѣ́сть конца̀<footnote lang="cu">Ѱал. рм҃д, ст. а҃ и҆ г҃.</footnote>. Оу҆диви́сѧ ра́зꙋмъ тво́й ѿ менѐ: ᲂу҆тверди́сѧ, не возмогꙋ̀ къ немꙋ̀<footnote lang="cu">Ѱал. рл҃и, ст. ѕ҃.</footnote>. Во и҆ны́хъ же є҆щѐ: ты́ же вы́шнїй во вѣ́къ гдⷭ҇и<footnote lang="cu">Ѱал. ч҃а, ст. ѳ҃.</footnote>, и҆ па́мѧть твоѧ̀ въ ро́дъ и҆ ро́дъ<footnote lang="cu">Ѱал. р҃а, ст. г҃і.</footnote>: ѕѣлѡ̀ превозне́слсѧ є҆сѝ над̾ всѣ́ми бо́ги<footnote lang="cu">Ѱал. ч҃ѕ, ст. ѳ҃.</footnote>: ѡ҆ пресꙋ́щественномъ зрѣ́нїи пѣ́ти ᲂу҆готовлѧ́етъ горѣ̀ простира́ющыѧсѧ зри́тели. И҆ногда́ же во и҆зрече́нїе подвиза́етъ преѧ́вственнѡ зовꙋ́щыѧ: нѣ́сть подо́бенъ тебѣ̀ въ бозѣ́хъ гдⷭ҇и, и҆ нѣ́сть по дѣлѡ́мъ твои̑мъ<footnote lang="cu">Ѱал. п҃є, ст. и҃.</footnote>. Є҆ще́ же го́рꙋ разꙋ́мнꙋ, и҆ мѣ́сто бг҃а ст҃а дх҃о́внѣ зрѧ́щымъ показꙋ́етъ, на ню́же восхо́дѧтъ, и҆ на не́мже стоѧ́тъ непови́ннїи рꙋка́ма и҆ чи́стїи се́рдцемъ. Не то́чїю же, но и҆ восхождє́нїѧ си́це до небе́съ, и҆ низхождє́нїѧ до бе́зднъ высо́кихъ и҆ глꙋбо́кихъ, си́рѣчь, та̑йнъ дх҃а подае́тъ ви́дѣти. И҆ ѻ҆вогда̀ ᲂу҆́бѡ къ видѣ́нїю ли́чнагѡ въ трⷪ҇цѣ зри́тельства приво́дитъ чꙋ́днѣ: ѻ҆вогда́ же въ видѣ́нїе і҆и҃са, и҆ смотре́нїѧ є҆гѡ̀ є҆́же во пло́ти, и҆ послѣ́дствꙋющихъ є҆мꙋ̀ та̑инъ преесте́ственныхъ со ᲂу҆́жасомъ взира́ти ѡ҆бꙋча́етъ. И҆ тогда̀ ѿню́дъ по мно́гихъ и҆ бл҃же́нныхъ видѣ́нїихъ, ника́коже ѡ҆ставлѧ́етъ зрѧ́щаго, а҆́ще не и҆ въ са̑маѧ нѣ̑дра бж҃їѧ невоѡбра́знѣ, ѽле благода́ти! введе́тъ просвѣще́ннаго во и҆́стиненъ поко́й несказа́ненъ, и҆ наслажде́нїе дх҃о́вно преесте́ственно. Да не въ пїѧ́нство глаго́лю до́брыхъ бж҃їихъ и҆ бж҃е́ственнѣйшее и҆зстꙋпле́нїе, въ нѣ̑дра ѻ҆́на преблагословє́нна: мно́гꙋ глꙋбинꙋ̀ и҆мꙋ́ща бж҃е́ственныхъ та̑инъ, и҆ дово́льнѣ ко ѡ҆щꙋще́нїю пресꙋ́щества бж҃їѧ приближа́ющасѧ. Ꙗ҆̀же нѣ̑дра наслѣ́дїе ѿ нача́ла и҆мѣ̀ и҆ а҆враа́мъ, внегда̀ и҆ са́мъ бг҃ъ жре́бїй бы́сть а҆враа́мовъ, по є҆́же: а҆́зъ є҆́смь бг҃ъ а҆враа́мовъ<footnote lang="cu">Матѳ. гл. к҃в, ст. л҃в.</footnote>. Бг҃ъ ᲂу҆̀бо <anchor type="page" number="1023"/> и҆зрѧ́днѣ а҆враа́мовъ сы́й бг҃ъ, послѣ́дованнѡ и҆ бж҃їѧ нѣ̑дра, нѣ̑дра а҆враа́мѡва сꙋ́ть. И҆ въ нѣ̑дра ᲂу҆̀бо бж҃їѧ, и҆лѝ нѣ̑дра а҆враа̑млѧ хотѣ́лъ бы кто̀ глаго́лати возводѧ̀, вво́дитъ со всѧ́кою простото́ю, съ преѕѣлѡ̀ люби́тельнымъ весе́лїемъ, (и҆) ѡ҆божа́етъ вои́стиннꙋ, и҆ блаже́нна воз̾ꙋстроѧ́етъ съ дꙋше́вною сла́достїю и҆ ѕѣ́льнымъ красова́нїемъ неизрече́ннымъ, житїѐ зри́тельное въ дс҃ѣ, ᲂу҆́мъ премꙋ́дрости прїе́мшагѡ и҆ поꙋче́нїе ѕѣлѡ̀ творѧ́щагѡ горѣ̀ зрѣ́ти, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, а҆ми́нь.</p>
<p>п҃г. Поне́же и҆ тва́рь и҆ писа́нїе бж҃їимъ сло́вомъ простро́шасѧ, и҆ дх҃о́внѣ зри̑ма, ᲂу҆́мъ и҆ всѧ̑ си̑лы є҆гѡ̀ ᲂу҆твержда́ютъ къ бж҃їю взира́нїю, и҆ разꙋмѣ́нїю, пре́жде дѣ́йствꙋемꙋ се́рдцꙋ и҆ предподви́женꙋ дх҃о́внѣ: премꙋ́дрѣ ѕѣлѡ̀ глаго́летъ ᲂу҆чѧ̀ сщ҃е́нный дв҃дъ, когда̀ сло́вомъ гдⷭ҇нимъ ᲂу҆твержда́ютсѧ ᲂу҆́мове, и҆̀хже ны́нѣ небеса̀ нарица́етъ, и҆ всѧ̀ си́ла и҆́хъ дх҃омъ ᲂу҆́стъ є҆гѡ̀. Когда̀ ᲂу҆̀бо; внегда̀ ꙗ҆влѧ́етсѧ и҆спо́лнь мы́сленнаѧ землѧ̀, си́рѣчь се́рдце на́ше ми́лости гдⷭ҇ни, дх҃одви́жныѧ си́рѣчь си́лы и҆ дѣ́йства и҆ движе́нїѧ благоѡщꙋти́тельнѣ и҆ ꙗ҆́вѣ. Пре́жде же да́же дѣ́йство и҆ си́лꙋ и҆ движе́нїе въ се́рдцѣ ᲂу҆́мъ не ѡ҆щꙋти́тъ, не то́кмѡ не бꙋ́детъ и҆мѣ́ти крѣ́пости ѿ є҆́же тва́рь и҆ бж҃е́ственное писа́нїе зри́тельнѣ и҆ дх҃о́внѣ разсмотрѣва́ти, и҆ совокꙋплѧ́ти во є҆ди́нъ ра́зꙋмъ ꙗ҆̀же въ ни́хъ, но и҆ стра́хъ ѕѣлѡ̀ мно́жайшъ и҆зли́шше быва́етъ, да не когда̀ поги́бнетъ ѕлѣ̀ возмечта́въ. Тѣ́мже ᲂу҆́бѡ а҆́ще что̀ хотѣ́ли бы́хомъ восприлѣжа́ти є҆́же бг҃а ѿ писа́нїѧ зрѣ́ти и҆ тва́ри, є҆динови́днѣ же и҆ є҆динственнови́днѣ мнѡ́гїѧ вины̑ сꙋ́щихъ и҆ зри́тельства въ є҆ди́нъ ра́зꙋмъ и҆ дх҃ъ собира́юще, є҆динови́дно и҆ про́сто безви́дно видѣ́нїе зрѧ́ще съ безпредѣ́лїемъ и҆ безконе́чїемъ и҆ безнача́лїемъ: є҆́же внꙋ́трь се́рдца на́шегѡ пе́рвѣе ѡ҆брѣстѝ взы́щемъ сокро́вище, и҆ помо́лимъ бг҃а ст҃а, и҆спо́лнити зе́млю на́шꙋ ми́лости своеѧ̀: и҆ тогда̀ а҆́ще бы была̀ ка́ѧ си́ла горѣ̀, ѡ҆ста́вимъ свобо́днѣ ᲂу҆́мъ къ бж҃їю разꙋмѣ́нїю є҆динови́днꙋ, ꙗ҆́коже рече́сѧ и҆ є҆динственнови́днꙋ, про́стꙋ, безви́днꙋ, присносꙋ́щнꙋ, безконе́чнꙋ и҆ безпредѣ́льнꙋ, видѣ́нїемъ и҆ по́мощїю сло́ва же и҆ дх҃а.</p>
<anchor type="page" number="1024"/>
<p>п҃д. Внегда̀ чꙋ́вствами и҆ просты́ми завѣща́нїи дꙋшѝ, є҆́же по за́повѣдемъ тече́нїе добродѣ́тельми съ мꙋдрова́нїемъ смире́ннымъ, въ терпѣ́нїи и҆ ᲂу҆пова́нїи, сꙋ́щемъ вѣ́рою соверша́ющꙋ человѣ́кꙋ, животворѧ́щаѧ и҆ присноисточа́ющаѧсѧ ст҃а́гѡ дх҃а си́ла, не́гли и҆ дѣ́йство въ се́рдце прїи́детъ просвѣща́ющи вои́стиннꙋ си̑лы дꙋшє́вныѧ, є҆сте́ственнѣ дви́жима преѧвле́ннѡ и҆ подвиза́ющи къ себѣ̀ призыва́етъ, и҆́же дѣ́йствомъ ᲂу҆́мъ ѕѣлѡ̀ скорѣ́йше, и҆ неизрече́ннѡ соединѧ́етсѧ съ ни́мъ, ꙗ҆́коже бы́ти вои́стиннꙋ ᲂу҆мꙋ̀ и҆ благода́ти тогда̀ безпрекосло́внѡ во є҆ди́нъ дꙋ́хъ: тогда̀ вои́стиннꙋ, тогда̀ ᲂу҆́мъ са́мъ ѡ҆ себѣ̀ прихо́дитъ дх҃нове́нїемъ на́нь благода́ти помоществꙋ́емь ко є҆́же зрѣ́ти, ста́въ ꙗ҆́вѣ ꙗ҆́кѡ несказа́нно ѿ здѣ́шнѧгѡ ѡ҆бноше́нїѧ и҆ ѻ҆́крестъ скита́нїѧ дѣ́йствїемъ и҆ свѣ́томъ животворѧ́щагѡ и҆ ст҃а́гѡ дх҃а: и҆ во ѿкрове́нїѧ прихо́дитъ та̑инъ бж҃е́ственныхъ мы́сленныхъ, и҆ молча́нїемъ всѧ́чески и҆ безмо́лвнымъ свои́мъ є҆сте́ственнымъ взо́ромъ входи́ти достиза́етъ въ преесте́ствєнна неизречє́нна: и҆ толи́кѡ па́че зри́тъ, и҆ бг҃ое́млемь быва́етъ, и҆ ко є҆́же бг҃а, є҆ли́кѡ мо́щно, зрѣ́ти горѣ̀ простира́етсѧ съ вѣ́жествомъ бж҃е́ственныхъ, ѿ сщ҃е́нныхъ со́бранныхъ чте́нїй, є҆ли́кѡ по сравне́нїю безмо́лвствꙋетъ смирѧ́ѧсѧ и҆ молѧ́сѧ дѣ́йствꙋемый ѿ бг҃а ст҃ы́мъ дх҃омъ. Тогда̀ ᲂу҆̀бо ни ѿ є҆́же бг҃осло́вити є҆́сть кромѣ̀, но кꙋ́пнѡ а҆́бїе є҆́сть са́мою ве́щїю бг҃осло́въ, и҆ не бг҃осло́вити не терпи́тъ, и҆ вы́нꙋ. Без̾ да́ра же небе́сна рече́ннагѡ, и҆ без̾ дх҃а ꙗ҆́вѣ приснодви́жнѣ ды́шꙋщагѡ въ се́рдцѣ, ѽле! є҆ли́кѡ ᲂу҆́мъ зри́тъ, мечта̑нїѧ сегѡ̀ сꙋ́ть: и҆ є҆ли̑ка бг҃осло́витъ, словеса̀ сꙋ́етнѣ сꙋ́ть на воздꙋ́хъ пролива́єма, чꙋ́вство дꙋшѝ не возбꙋжда́юща ꙗ҆́коже подоба́етъ, и҆ ѿ слꙋ́ха дѣ́йствꙋемь є҆́сть, и҆ слове́съ приходѧ́щихъ ѿвнѣꙋ́дꙋ: ѿѻнꙋ́дꙋже вселю́таѧ пре́лесть мы́сленныхъ и҆ са́магѡ бг҃осло́вїѧ преѕѣлѡ̀ ѕлѣ̀ прїѧ́тъ вхо́дъ, не въ се́рдцѣ дѣ́йствꙋема ѿ просвѣща́ющагѡ дх҃а, ѿѻнꙋ́дꙋже мы́сленныхъ є҆динови́днаѧ и҆ бг҃осло́вїѧ непрело́жнаѧ є҆́сть и҆́стина. И҆́бо въ не́мже, собо́рнѣ рещѝ, се́рдцѣ не присꙋ́тствꙋетъ ꙗ҆́вѣ прича́стникꙋ животворѧ́щаѧ и҆ просвѣти́тельнаѧ дх҃а си́ла, и҆ дѣ́йствомъ присноистека́тельнѣ и҆лѝ ды́шꙋщи, <anchor type="page" number="1025"/> хотѣ́лъ бы кто̀ глаго́лати, и҆лѝ текꙋ́щи: соедине́нїѧ нѣ́сть та́мѡ мы́сленна, но па́че раздѣле́нїе, ни си́ла и҆ стоѧ́нїе, но не́мощь и҆ прело́гъ: нижѐ ᲂу҆́бѡ подо́бнѣ свѣ́тъ и҆ зрѣ́нїе и҆́стины, но па́че тьма̀ и҆ мечта́нїѧ сꙋ́етное воѡбраже́нїе, и҆ ѿню́дъ безслове́сїѧ и҆ пре́лести пꙋ́ть. И҆́бо въ трїе́хъ чи́нѣхъ, и҆лѝ пꙋте́хъ, по ѻ҆тцє́мъ, проходи́ти могі́й ᲂу҆́мъ, є҆сте́ственнѣ си́рѣчь, превышеесте́ственнѣ, и҆ проти́вꙋ є҆стествꙋ̀: є҆гда̀ въ подлежа́щемъ нѣ́что мы́сленно ᲂу҆́мъ ви́дитъ, по є҆стествꙋ̀ зри́тъ, ѻ҆ба́че съ дѣ́йствомъ превышеесте́ственнымъ дх҃а: є҆гда́ же ѵ҆поста́снѣ зри́тъ, а҆ не въ подлежа́щемъ, бѣ́са не́гли, и҆лѝ а҆́гг҃ла, а҆́ще ᲂу҆́бѡ соедине́нъ бы́сть ᲂу҆́мъ въ мі́рѣ, и҆ просвѣще́нїе дх҃а возжига́етсѧ ѕѣ́льнѣе, преесте́ственнѣ зри́тъ, ꙗ҆́вѣ же ꙗ҆́кѡ и҆ непреле́стнѣ. А҆́ще же зри̑маѧ зрѧ̀, раздѣлѧ́етсѧ и҆ помрача́етсѧ ᲂу҆́мъ, и҆ си́ла животворѧ́щаѧ ᲂу҆гаша́етсѧ, проти́вꙋ є҆стества̀ зри́тъ, и҆ пре́лесть є҆́сть ѻ҆́но зрѣ́нїе. Сегѡ̀ ра́ди горѣ̀ простира́тисѧ ᲂу҆мꙋ̀ къ зрѣ́нїю дх҃о́внꙋ ѵ҆поста́снѣ не подоба́етъ, нижѐ зрѣ́нїю вѣ́ровати и҆ кі́имлибо ѡ҆́бразомъ, не дѣ́йствꙋемꙋ по предлежа́щымъ се́рдцꙋ, и҆ не дви́жимꙋ ѿ си́лы ст҃а́гѡ дх҃а, а҆́ще хотѣ́ли бы́хомъ здра́вствꙋюща бы́ти ᲂу҆ма̀ и҆ цѣломꙋ́дренна.</p>
<p>п҃є. Нѣ́цыи небе́сною росо́ю благода́ти распале́нїе свои́хъ страсте́й преѕѣлѡ̀ до́брѣ творѧ́ще и҆сцѣлѧ́ти покꙋша́ютсѧ. Ѡ҆ ни́хже вои́стиннꙋ пи́сано є҆́сть: роса̀, ꙗ҆́же ѿ тебѐ, и҆сцѣле́нїе на́мъ бꙋ́детъ<footnote lang="cu">И҆са́їи гл. к҃ѕ, ст. ѳ҃і.</footnote>. Нѣ̑кїимъ же сїѧ̑ рече́ннаѧ роса̀, бо́льшимъ нѣ́какѡ застꙋпле́нїемъ бж҃е́ственнымъ соедини́сѧ, и҆ въ ма́ннꙋ претвори́сѧ, и҆ а҆́ки нѣ́какѡ ѿ нѣ́кїѧ пшени́цы хлѣботвори́сѧ сокрꙋше́нїемъ серде́чнагѡ смире́нїѧ, и҆ водо́ю сле́зъ, и҆ ѻ҆гне́мъ дх҃о́вна ра́зꙋма: досто́йнѣ сїѐ и҆ ѕѣлѡ̀ влѣ́потꙋ пострада́вши, и҆ въ снѣ́дь а҆гг҃лови́днꙋ прили́чествꙋющꙋ бы́вши. Ѡ҆ ни́хже благосло́внѡ ꙗ҆́кѡ наимно́жайше рече́сѧ: хлѣ́бъ а҆́гг҃льскїй ꙗ҆дѐ человѣ́къ<footnote lang="cu">Ѱал. ѻ҃з, ст. к҃є.</footnote>. Сꙋ́ть и҆̀мже по предспѣ́ѧнїю вы́шшимъ нѣ́кїимъ ѡ҆́бразомъ, бы́сть и҆ ви́дитсѧ своѐ и҆́хъ є҆стество̀ ма́нна ꙗ҆́вѣ. Ѡ҆ ни́хже є҆ѵⷢ҇лїе глаго́летъ: <anchor type="page" number="1026"/> рожде́нное ѿ дх҃а дх҃ъ є҆́сть<footnote lang="cu">І҆ѡа́н. гл. г҃, ст. ѕ҃.</footnote>. Пе́рвый чи́нъ є҆́сть безмѡ́лвникъ премꙋ́дрыхъ: (а҆) и҆́же по не́мъ, и҆ молча́нїю прилѣжа́щихъ съ бж҃е́ственнымъ ра́зꙋмомъ: тре́тїй же, просте́ртыхъ по всемꙋ̀ и҆ и҆змѣне́нныхъ ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.</p>
<p>п҃ѕ. И҆збѣ́гъ благода́тїю, ꙗ҆́коже подоба́етъ, фараѡ́на и҆ є҆гѵ́пта, и҆ та́мошнихъ лю́тыхъ и҆ притрꙋ́дныхъ мы́сленнѣ ᲂу҆́мъ є҆ще́ же и҆ вла́ющагѡ вѡ́лны стра̑стны го́рести, и҆ сла́ныѧ ѕло́бы плотска́гѡ житїѧ̀: и҆ въ мы́сленнꙋю пꙋсты́ню прише́дъ, ꙗ҆́вѣ ꙗ҆́кѡ въ навыкнове́нїе и҆зба́вльшеесѧ фараѡни̑тъ мы́сленныхъ: и҆ соѡб̾ѧ́тнѣ рещѝ, приключа̑ющаѧсѧ тогда̀ є҆вре́ємъ по чꙋ́вствꙋ лю̑таѧ мы́сленнѣ и҆ пострада́въ и҆ и҆зба́вльсѧ, ма́ннꙋ по послѣ́дованїю ꙗ҆́стъ мы́сленнꙋ чꙋ́вствомъ дꙋшѝ тве́рдѡ, є҆ѧ́же ѡ҆́бразъ дре́вле ꙗ҆дѧ́ше і҆сра́иль чꙋ́вственнѡ. И҆ въ нача́лѣхъ ᲂу҆́бѡ ѻ҆вогда̀ воспомѧнꙋ́въ жела́етъ мы́сленныхъ, ꙗ҆́коже чꙋ́вственныхъ ѻ҆нѝ мѧ́съ, же́ртвъ є҆гѵ́петскихъ, прибѣ́дственнѡ ꙗ҆́кѡ наимно́жайше, и҆ ничто́же мнѣ́е и҆ погрѣши́тельнѡ, и҆ бж҃е́ственна ᲂу҆̀бо и҆скꙋ́съ прїе́млетъ ѿвраще́нїѧ, до́ндеже бы мольбо́ю пакиѡбра́тнагѡ покаѧ́нїѧ бг҃а прили́чнѣ ᲂу҆ми́лостивилъ. И҆ про́чее ᲂу҆́бѡ а҆́ще ма́нны ча́стѣе насыща́етсѧ съ безмо́лвїемъ, вре́мени пред̾идꙋ́щꙋ и҆ благода́ти є҆мꙋ̀ прило́жшей посо́бїе же и҆ си́лꙋ, мы́сленнꙋю пло́ть свою̀ въ є҆стество̀ ма́нны ѡ҆́бразомъ си́мъ прело́жшꙋюсѧ, ꙗ҆́коже бы кто̀ ре́клъ, ꙗ҆́вѣ зри́тъ ѕѣлѡ̀ ꙗ҆́снѣ. Сꙋ́ть же таково́мꙋ ꙗ҆дꙋ́щемꙋ ма́ннꙋ, вѣсы̀ дꙋхо́вны, и҆́миже прїе́млѧ мѣ́рою ма́ннꙋ, мно́жае ника́коже собира́етъ дневны́ѧ своеѧ̀ пи́щи: да не возчерви́вшисѧ, ꙗ҆́кѡ превы́ше ᲂу҆мѣ́ренности, всѧ̑ погꙋби́тъ: и҆ спогиба́етъ съ не́ю безпи́щїемъ, ᲂу҆мѣ́ренности не блюды́й ᲂу҆́мъ. Ꙗ҆вле́нъ же ᲂу҆́бѡ бы́лъ бы ма́ннꙋ ꙗ҆ды́й ᲂу҆́мъ, занѐ ничто́же каково́либо и҆́но ꙗ҆ды́й, жи́знь живе́тъ проѧвле́ннѣ лꙋ́чшꙋ, всѧ́кагѡ что́либо и҆ каково́либо ꙗ҆дꙋ́щагѡ, глаго́лю же мы́сленнѣ. Ѻ҆ба́че ꙗ҆́коже преложи́сѧ нѣ́какѡ и҆ то́й навыкнове́нїемъ пита́нїѧ въ ка́чество ꙗ҆́коже рещѝ ма́нны, зна́менїе є҆́сть непохотѣ́нїе каковы́хлибо <anchor type="page" number="1027"/> чꙋ́ждихъ, и҆́хже бѣ̀ жела́ѧ пе́рвѣе, и҆ є҆гда̀ вездѣ̀ ма́ннꙋ ꙗ҆́сти мо́жетъ, и҆ младе́нецъ бꙋ́детъ бг҃оче́стїю прилѣпи́всѧ. Ѻ҆ба́че же не чꙋ́дно преложи́тисѧ комꙋ̀ въ ка́чество (тогѡ̀), є҆гѡ́же ча́стѣ кꙋша́етъ, и҆ вре́менемъ насыща́етсѧ до́лгимъ: нижѐ въ ка́чество ма́нны ᲂу҆ма̀ претворе́нїе ка́колибо па́че подоба́ющагѡ могло́ бы бы́ти. Є҆сте́ственнѣ бо ча́стѡ прїе́млемаѧ пи́ща, прелага́ти ѡ҆бы́че къ себѣ̀ пита́емое. Тогда́ же не то́кмѡ а҆́гг҃ла чи́нъ соде́ржитъ ᲂу҆́мъ ꙗ҆́вѣ, но и҆ бж҃е́ственнагѡ сыноположе́нїѧ прича́стникъ быва́етъ, достовѣ́рнѡ ѿ сла́вы дꙋхо́вныѧ въ сла́вꙋ приводи́мь. Не то́кмѡ къ є҆ди́номꙋ взира́ѧ, но и҆ са́мъ къ себѣ̀ быва́ѧ є҆ди́но, и҆ въ се́мъ живы́й и҆ премі́рнѣ наслажда́ѧсѧ. И҆ да си́це рекꙋ̀ наслажда́ѧсѧ та́инственныхъ неизглаго́ланныхъ бг҃ови́днѣ и҆ бг҃олю́бнѣ во ст҃ѣ́мъ дс҃ѣ. И҆ ᲂу҆́бѡ нѣ́какѡ по ви̑димымъ и҆ поє́мымъ вои́стиннꙋ быва́ѧ, ꙗ҆́коже и҆ въ ка́чествѣ ма́нны зрѣ́ти себѐ. Ѻ҆ба́че се́й чи́нъ вы́шшїй є҆́сть и҆ честнѣ́йшїй мно́гѡ, позна́вшагѡ себѐ ма́ннꙋ ᲂу҆́бѡ ꙗ҆дꙋ́ща, не ᲂу҆̀бо же и҆ въ ка́чество нѣ́кое ма́нны себѐ преложе́нна. Занѐ пе́рвое ᲂу҆́бѡ мо́щно є҆́сть не́гли пострада́ти въ нача́лѣхъ въ себѣ̀ мы́сленнымъ соедине́нїемъ ᲂу҆мꙋ̀ собра́вшꙋсѧ: второ́е же ꙗ҆́вственнѣйша соедине́нїѧ, и҆ разꙋ́мныхъ та̑инъ ѿкрове́нїе, и҆ кра́йнѧ ѿрѣше́нїѧ є҆́же ѿ всѣ́хъ, и҆ препросте́рта ᲂу҆́мствованїѧ ꙗ҆вле́нїе є҆́сть ꙗ҆́сно.</p>
<p>п҃з. Про́стъ є҆́сть є҆стество́мъ ᲂу҆́мъ, занѐ и҆ то̀, є҆гѡ́же є҆́сть ѡ҆́бразъ, про́сто є҆́сть, ꙗ҆́вѣ же ꙗ҆́кѡ бж҃е́ственное. Сы́й ᲂу҆́бѡ тако́въ, про́стѡ и҆ дѣ́йствовати лю́битъ. Всѧ́кѡ бо, то́жде є҆стество́мъ, лю́битъ. Разли́ченъ же ѻ҆ба́че быва́етъ не себѐ ра́ди, но чꙋ́вствъ ра́ди и҆ чꙋ́вственныхъ, и҆́миже семꙋ̀ сꙋ́ть мы́сленныхъ преє́мства. Внегда́ же сло́во своѐ междꙋ̀ собо́ю и҆ чꙋ́вствами съ чꙋ́вственными поста́витъ и҆стѧзꙋ́юще и҆ сꙋдѧ́ще разꙋ́мнѣ, є҆ли́кѡ мо́щно, нижѐ чꙋ̑вства немощнѣ́йша прили́чествꙋющагѡ поставлѧ́юще нижѐ добрѡ́ты чꙋ́вственныхъ, и҆лѝ помрача́юще ᲂу҆ны́лѡ, и҆лѝ предпочита́юще недо́бльственнѡ, и҆ ᲂу҆ма̀ держа́вꙋ си̑мъ до́лꙋ подме́щꙋще, раздѣлѧ́юще же цѣломꙋ́дреннѡ прили́чествꙋющее комꙋ́ждо: тогда̀ а҆́бїе ᲂу҆́мъ самагѡ̀ себѐ быва́етъ є҆ди́нственъ и҆ <anchor type="page" number="1028"/> про́стъ, ꙗ҆́коже є҆́сть є҆стество́мъ, па́ки быва́ѧ, и҆ раздѣ́льныхъ ѿстоѧ̀, и҆ па́ки є҆сте́ственнѣ начина́етъ люби́ти є҆ди́ное и҆ про́стое и҆ є҆ди́нственнѣ и҆ про́стѡ дѣ́йствовати: є҆́же ᲂу҆́бѡ любѧ̀, и҆́щетъ: и҆ и҆ща̀, лета́нїе своѐ превы́ше всѧ́кагѡ сотворѧ́етъ сложе́нїѧ, до́ндеже бы ѡ҆брѣ́лъ вои́стиннꙋ и҆ сво́йственнѣ є҆ди́ное и҆ про́стое, є҆́же є҆́сть бг҃ъ: є҆гда̀ вои́стиннꙋ и҆ под̾ є҆ди́нѣма сегѡ̀ крыло́ма ны́нѣ ᲂу҆́бѡ покрыва́емь, ѻ҆вогда́ же возвыша́емь весели́тсѧ, ꙗ҆́коже подоба́етъ весели́тисѧ бг҃острего́мꙋ и҆ бг҃оноси́мꙋ ᲂу҆мꙋ̀.</p>
<p>п҃и. На разсмотри́тельное дꙋшѝ а҆́ки мра́чна нѣ́каѧ дебе́лость напа́дши ꙗ҆́же ѿ страсте́й, и҆́на зрѣ́ти вмѣ́стѡ сꙋ́щагѡ сотворѝ: є҆гда́ же ча́стою моли́твою и҆ и҆сполне́нїемъ за́повѣдей, и҆ горѣ̀ протѧже́нїемъ къ видѣ́нїю бж҃їю благода́тїю ᲂу҆́мъ раздѣли́тъ рече́ннꙋю мра́чнꙋ дебе́лость ѿ себѐ, ꙗ҆́вѣ зри́тъ ꙗ҆́кѡ зри́тъ бг҃а, сказа́телѧ ника́коже ѡ҆ се́мъ тре́бꙋѧ, ꙗ҆́коже не тре́бꙋетъ и҆мꙋ́щагѡ наꙋчи́ти зрѧ́щїй чꙋ́вственнѡ, а҆́ще стꙋжа́ющїѧ и҆ ѡ҆сѣнѧ́ющїѧ ве́щи не и҆́мать на зѣ́ницѣ ѻ҆чесѐ. Ꙗ҆́коже бо прїꙋсвоѧ́ютсѧ чꙋ́вствєннаѧ чꙋ́вствамъ здра̑вымъ сꙋ́щымъ, си́це мы́слєннаѧ помышле́нїємъ ᲂу҆своѧ́ютсѧ, чи̑стымъ сꙋ́щымъ ѿ ѻ҆́блака страсте́й: и҆ ꙗ҆́коже ѿ чꙋвстви́тельна понѧ́тїѧ чꙋ́вственныхъ є҆́сть постиже́нїе, та́кѡ ѿ мы́сленнагѡ взира́нїѧ мы́сленныхъ зрѣ́нїе быва́ти ѡ҆бы́че: по ни́хже безви́дное благода́тїю и҆ нека́чественное и҆ безмечта́нное и҆ про́стое видѣ́нїе: є҆́же ᲂу҆держа́нна и҆мꙋ́ще ᲂу҆ма̀, всѣ́хъ чꙋ́вственныхъ же и҆ мы́сленныхъ каковы́хлибо ѿрѣше́нна твори́тъ. Въ безконе́чїѧ неѡб̾ѧ́тїѧ же и҆ безпредѣ́лїѧ глꙋбинꙋ̀ є҆гѡ̀ со ᲂу҆́жасомъ и҆ ᲂу҆дивле́нїемъ, ꙗ҆́коже не возмо́жно є҆́сть сказа́тисѧ сло́вомъ, заключа́юще.</p>
<p>п҃ѳ. Ѽ влⷣко всѣ́хъ ви́димыхъ и҆ разꙋмѣва́емыхъ сы́й нача́ло, вседержи́телю! нача́ло и҆мѣ́ѧ безнача́льность несозда́нне, и҆ ѡ҆предѣле́нїе безпредѣ́льность безконе́чне, и҆ є҆стество̀ преесте́ственность неѡб̾ѧ́те, и҆ сꙋщество̀ пресꙋще́ственность неѻбы́шне, и҆ ви́дъ ᲂу҆́бѡ безви́дїе неви́диме, и҆ сво́йство присносꙋ́щность нетлѣ́нне, и҆ ѡ҆́бразъ неѡбра́зїе неизслѣ́дне, и҆ мѣ́сто неѡпи́санность безпредѣ́льне, постиже́нїе же непости́жность неиспы́танне, и҆ ра́зꙋмъ <anchor type="page" number="1029"/> и҆ видѣ́нїе, неви́димость же и҆ несказа́нность непристꙋ́пне и҆ неѡбмы́сленне, и҆ сло́во невѣща́нность неисповѣди́ме, и҆ сказа́нїе несказа́нность неизглаго́ланне, и҆ недомы́сленность разꙋмѣ́нїе недомы́сленне, и҆ ѿню́дъ положе́нїе є҆́же па́че всѣ́хъ ѿѧ́тїе. ѽ пребла́же! ве́сь є҆сѝ чꙋ́до и҆ ти́хость и҆ дерзнове́нїе и҆ любы̀, и҆ сла́дость и҆ дꙋшевесе́лїе, и҆ ᲂу҆пова́нїе вкꙋ́пѣ во всѣ́хъ и҆ вои́стиннꙋ безпопече́нїе и҆ ра́дость воѷпоста́снаѧ є҆ди́на сла́ва, и҆ ца́рство и҆ премꙋ́дрость и҆ си́ла сегѡ̀ ра́ди и҆зстꙋпле́нїе ѿ всѣ́хъ ви́димыхъ, и҆ поко́й ѿ всѣ́хъ разꙋмѣва́емыхъ є҆сте́ственнѣ неизрече́ннѡ є҆сѝ, и҆ ᲂу҆покое́нїе къ тебѣ̀ чꙋ́дно зрѧ́щымъ тѧ̀ съ прича́стїемъ ст҃а́гѡ твоегѡ̀ дх҃а. ѽ несказа́нне бж҃е!</p>
<p>ч҃. Чꙋди́мо же, бж҃е́ственное си́рѣчь, лю́битсѧ вѧ́щше: люби́мое же, ѡ҆чища́етъ, глаго́летъ бг҃осло́вный григо́рїа гла́съ: ѡ҆чища́ющее же, бг҃ови́дны содѣва́етъ: такѡвы́мъ же бы́вшымъ, ꙗ҆́кѡ свои̑мъ ᲂу҆жѐ прибесѣ́дꙋетъ. Но не то́кмѡ си́це бг҃ъ, но и҆ ѡ҆чи́щшїисѧ ѿню́дъ, ꙗ҆́кѡ свои́мъ дꙋ́хомъ и҆ и҆́стиною бж҃е́ствєннымъ и҆ бг҃ꙋ собесѣ́дꙋютъ. Тѣ́мже и҆ бг҃осло́въ наво́дитъ: бг҃ъ богѡ́мъ соединѧ́ѧсѧ же и҆ познава́ѧсѧ. Зри́ши ли чꙋ́дное соедине́нїѧ; бг҃ъ бо, глаго́летъ, богѡ́мъ соединѧ́ѧсѧ. А҆́ще же тѣ́хжде нѣ́какѡ є҆́сть соедине́нїе, ꙗ҆́вѣ ꙗ҆́кѡ и҆ соедине́нїѧ завѣща́нїѧ и҆ наслажде́нїѧ подо́бнѣ сꙋ́ть та̑ѧжде. Тѣ́мже глаго́летъ, и҆ познава́ѧсѧ. Та́кожде ᲂу҆́бѡ и҆ бг҃ови́днїи и҆ бо́зи благода́тїю, ꙗ҆́кѡ свои̑мъ бж҃е́ствєннымъ и҆ къ бг҃ꙋ бесѣ́дꙋютъ и҆ познава́ютъ, ꙗ҆́коже бг҃ъ ѡ҆́бразомъ ра́внымъ зри́тъ, и҆ прибесѣ́дꙋетъ, и҆ соединѧ́етсѧ, по рече́нномꙋ, бг҃ови̑днымъ сꙋ́щымъ и҆ богѡ́мъ ѿ сеѧ̀ вины̀ вели́кїй прилага́етъ, и҆ не нелѣ́потнѡ, въ ꙗ҆вле́нїе: и҆ толи́кѡ не́гли зна́емь бг҃ъ чи́стыми и҆ бо́ги си́ми, є҆ли́кѡ ᲂу҆жѐ зна́етъ и҆̀хъ ра́внымъ ѡ҆́бразомъ, и҆́же є҆стество́мъ, сꙋ́щыѧ положе́нїе бо́ги. Коли́кѡ ᲂу҆́бѡ ᲂу҆подо́билъ бы є҆сѝ, подо́бїе помышлѧ́ѧ; Мно́гѡ вои́стиннꙋ блаже́ни сꙋ́ть къ бж҃їимъ зрѣ́нїємъ и҆ видѣ́нїємъ прили́чнѣ горѣ̀ простира́ющїисѧ со все́ю крѣ́постїю дꙋшѝ и҆ вѣ́дѣнїемъ дꙋхо́внымъ внегда̀ зри́ши непости́жностїю бг҃а, за є҆́же ѻ҆́крестъ є҆гѡ̀ безнача́лїе и҆ неѡб̾ѧ́тїе и҆ неѡпи́санность, и҆ ѿню́дъ <anchor type="page" number="1030"/> присносꙋ́щїе и҆ безконе́чїе всѧ̑ чꙋдесѐ є҆́же въ бз҃ѣ бы́вшѧ пречꙋ̑дна и҆ є҆ли́ка (и҆) ꙗ҆кова̀ ᲂу҆́жаса: ѿто́лѣ дꙋша̀ и҆́хъ рачи́тельнѣ въ слѣ́дъ прилѣплѧ́етсѧ бг҃а, и҆ жела́нїе ѕѣлѡ̀ нестерпи́мо, внегда̀ ви́дѣти бж҃е́ственное лицѐ, и҆ добро́тꙋ є҆гѡ̀ бг҃олѣ́потнꙋю, и҆ста́ѧвше и҆ блаже́ннѡ стра́ждꙋтъ. И҆ тогда̀ про́чее послѣ́дованнѡ си́це ѡ҆чища́ютсѧ и҆ бг҃одѣ́йствїѧ и҆ бг҃ови́дни быва́ютъ и҆ бо́зи, и҆ съ бг҃омъ вои́стиннꙋ соединѧ́ютсѧ. И҆́же вои́стиннꙋ и҆ превосхожде́нїемъ ᲂу҆ви́дѣнныхъ, и҆ послѣ́дованїемъ преесте́ственнагѡ и҆́хъ да́ра ѡ҆боже́нїѧ и҆ бж҃е́ственнагѡ соедине́нїѧ зна́емь бы́въ, чꙋ́днѣ свосхища́етъ предобро́тою, си́хъ всѧ́ко ᲂу҆́мное чꙋ́вство, и҆ всѧ́ко жела́нїе, и҆ ѻ҆́крестъ себѐ ᲂу҆слажда́ющихсѧ и҆́мать, ꙗ҆́кѡ и҆нѣ́хъ а҆́гг҃єлъ неизбѣ́жнѡ пою́щихъ и҆ ѕѣлѡ̀ влѣ́потꙋ: бг҃ъ ста̀ въ со́нмѣ богѡ́въ, посредѣ́ же бо́ги разсꙋ́дитъ<footnote lang="cu">Ѱал. п҃а, ст. а҃.</footnote>. И҆ сїѐ: бг҃ъ богѡ́въ гдⷭ҇и глаго́ла, и҆ призва̀ зе́млю, то́ є҆сть земнорѡ́дныѧ, ѿ востѡ́къ со́лнца до за̑падъ<footnote lang="cu">Ѱал. м҃ѳ, ст. а҃.</footnote>: тѣ́мже и҆ кнѧ́зи лю́дстїи собра́шасѧ съ бг҃омъ а҆враа́млимъ<footnote lang="cu">Ѱал. м҃ѕ, ст. і҃.</footnote>, и҆ по послѣ́дованїю ста́ша ѻ҆́крестъ бг҃а, ꙗ҆́коже серафі́ми стоѧ́хꙋ ѻ҆́крестъ є҆гѡ̀, бж҃е́ствєнна ѡ҆сїѧ̑нїѧ премі́рныхъ та̑инъ прїе́млюще, и҆ держа́щесѧ неѿто́ржнѣ бг҃а, всѣ́хъ безконечнокра́тнѣ и҆з̾ѧ́та сꙋ́ща безконе́чнѣ. А҆́ще ᲂу҆́бѡ чи́стїи се́рдцемъ, по бж҃їю и҆зрече́нїю, блаже́ни, ꙗ҆́кѡ ті́и бг҃а ᲂу҆́зрѧтъ: ка́кѡ не преѧвле́ннѡ блаже́ни зри́тельнїи, ѡ҆чища́еми є҆́же ѿ бж҃їѧ ра́зꙋма ᲂу҆дивле́нїемъ, и҆ къ бж҃їю досто́инствꙋ предспѣ́ѧнїемъ восходѧ́ще; подоба́етъ ᲂу҆̀бо жела́ющымъ блаже́нства, пострада́ти и҆ ѡ҆боже́нїе, и҆ та́кѡ недви́жнѡ ста́ти херꙋві́мски ѻ҆́крестъ бг҃а, (и҆,) зри́тельнагѡ держа́тисѧ всѣ́мъ тща́нїемъ и҆ вѣ́жества и҆ дѣѧ́нїѧ ѡ҆ хрⷭ҇тѣ̀ і҆и҃сѣ гдⷭ҇ѣ.</p>
<p>ч҃а. Оу҆ви́дѣти тѧ̀ и҆ ѕѣлѡ̀ хощꙋ̀, и҆ послѣ́дованнѡ про́чее воспѣ́ти животворѧ́щихъ животѐ, зрѧ́щихъ тѧ̀ нѣ́какѡ гдⷭ҇и бж҃е мо́й. Но (и҆) хотѧ̀ не могꙋ̀, ꙗ҆́коже є҆́сть досто́йно, да рекꙋ̀, и҆ недоꙋмѣ́ю вои́стиннꙋ и҆ сѣ́тꙋю. Ка́кѡ ᲂу҆своѧ́етсѧ ᲂу҆́мъ тебѣ̀, влⷣко тво́рче всепремꙋ́дре! и҆ тѧ̀ є҆ди́наго зрѧ̀, ми́ра наслажда́етсѧ <anchor type="page" number="1031"/> и҆ поко́ѧ є҆мꙋ̀ прили́чна. И҆́бо жела́етъ є҆сте́ственнѣ, ꙗ҆́кѡ ᲂу҆́мъ сы́й, внѣ́шнѧгѡ и҆ ви́димагѡ ѡ҆бноше́нїѧ свобо́ждьсѧ и҆ ᲂу҆праздни́всѧ, ѡ҆ себѣ̀ помышлѧ́ти, и҆ па́че же размышлѧ́ти є҆ди́нственною ско́ростїю вы̑шшаѧ, и҆ прилага́тисѧ вои́стиннꙋ сꙋ́щагѡ въ себѣ̀ невеще́ствїѧ то́ншымъ. Тѣ́мже сло́вомъ є҆сте́ственнымъ са́мъ ѡ҆ себѣ̀ а҆́ки востека́етъ къ всѣ́хъ превы́шшемꙋ, и҆ всѧ́кагѡ невеще́ствїѧ вы́шшемꙋ ꙗ҆́вѣ ꙗ҆́кѡ къ тебѣ̀: и҆ наипа́че же дх҃а ст҃а посо́бїемъ вѣ́рою ꙗ҆́коже лѣ́по є҆́сть помоществꙋ́емь, и҆ си́це про́чее горѣ̀ простира́ѧйсѧ, и҆лѝ па́че вои́стиннꙋ ꙗ҆́кѡ ᲂу҆́мъ сы́й, ѿ мы́сленныхъ, сꙋ́щихъ ѻ҆́крестъ тебѐ а҆́ки ѿ нѣ́кихъ сро́дныхъ горѣ̀ влеко́мь, жела́етъ тѧ̀ и҆ ѕѣлѡ̀ ᲂу҆ви́дѣти со всѧ́цѣмъ ᲂу҆се́рдїемъ дꙋше́внымъ. Какѡва́ же стра́ждетъ чꙋ̑дна и҆ блажє́нна є҆сте́ственнѡ! и҆́бо поне́же є҆стество̀ є҆мꙋ̀, ꙗ҆́коже рѣ́хъ, ᲂу҆́мно сꙋ́ще, и҆ всѣ́хъ созда́нїи наипа́че пари́тельно є҆́сть и҆ ско́ро, и҆ жела́нїе прили́чнѣ и҆́мать мы́слєннаѧ си́рѣчь помышлѧ́ти, ꙗ҆́коже живѡ́тна чꙋ́вствєннаѧ ꙗ҆́сти. Сїе́ бо ѡ҆́бразомъ ра́внымъ є҆́сть є҆́же помышлѧ́ти ᲂу҆мꙋ̀, (ꙗ҆́коже) є҆́же ꙗ҆́сти живѡ́тнымъ чꙋвстви́тєльнымъ. Ѿ є҆́же бо помышлѧ́ти и҆ жи́ти сво́йственнѣ, и҆ растѝ, и҆ наслажда́тисѧ и҆ весели́тисѧ быва́етъ ᲂу҆мꙋ̀, ꙗ҆́коже и҆ чꙋвстви́тєльнымъ живѡ́тнымъ є҆́сть ѿ є҆́же ꙗ҆́сти. Такова́ же стра́ждетъ вои́стиннꙋ ѿ є҆́же дѣ́йствовати, си́рѣчь, ѿ є҆́же помышлѧ́ти: и҆ превосходи́тельнѣ наипа́че, внегда̀ дости́гнетъ дꙋхо́вною твое́ю бла́гостїю несказа́ннѡ, въ тебѣ̀ бы́въ во ᲂу҆слажде́нїе неизрече́нныѧ сла́вы твоеѧ̀ смѣси́вшеесѧ жела́нїе є҆гѡ̀. И҆мꙋ́щее бо къ нѣ́чемꙋ жела́нїе сво́йственно, что́ бы могло̀ и҆ сотвори́ти, влѣ́потꙋ, дости́гше къ привлачи́тельномꙋ чесомꙋ̀, и҆ па́че же таково́мꙋ, ꙗ҆ко́въ ты̀, да є҆щѐ и҆ про́мысла твоегѡ̀ къ то́ль вели́комꙋ, ꙗ҆́коже ты̀, жела́емомꙋ; Ты́ бо цр҃ю̀ всепремꙋ́дре, всеси́льне, преблагі́й гдⷭ҇и, созда́въ живо́тное мы́сленно ᲂу҆́мъ, тако́въ зи́ждеши, ꙗ҆ково́мꙋ ѡ҆ твои́хъ превесели́тисѧ є҆сте́ственнѣ є҆́сть, и҆ неизрече́ннѡ во ᲂу҆держа́нїи бж҃е́ственнагѡ твоегѡ̀ бы́ти со и҆зстꙋпле́нїемъ рече́нїѧ, и҆ а҆́ки неи́стовнѣ нѣ́какѡ завѣща́нїе и҆мѣ́ти къ тебѣ̀ ѿ подо́бна пїѧ́нства бж҃е́ственна вдохнове́нїѧ. <anchor type="page" number="1032"/> И҆ ᲂу҆́мъ ᲂу҆́бѡ та́кѡ добротолюби́бъ кра́йнѣ со́зданъ бы́въ, ѡ҆брѣта́етсѧ: и҆ за є҆́же добротолюби́въ бы́ти ѕѣлѡ̀, по є҆стествꙋ̀ ѿ про́мысла, дѡбрѣ́йшаѧ послѣ́дованнѣ помышлѧ́ти жела́нїе и҆́мать, и҆ при́снѡ вы́шшихъ и҆ пре́днихъ жела́ти, и҆ прира́доватисѧ вои́стиннꙋ ѿ лꙋ́чшихъ. Како́въ же ты̀ семꙋ̀ ꙗ҆влѧ́ешисѧ, и҆ ка́кѡ свосхища́еши є҆го̀ премꙋ́дрѣ, наипа́че раче́нїемъ твоегѡ̀ видѣ́нїѧ ᲂу҆слажда́ема, и҆ всѣ́хъ вкꙋ́пѣ ѿню́дъ кромѣ̀ є҆ди́нагѡ тебѐ и҆зстꙋпа́юща со всѧ́кимъ завѣща́нїемъ дꙋшѝ! Нижѐ разли́ченъ то́кмѡ зри́шисѧ, сладча́йшїй, нижѐ про́стъ: нижѐ ѡ҆б̾ѧ́тъ, ни не ѡ҆б̾ѧ́тъ: нижѐ стра́шенъ ни кро́токъ: не ны́нѣ ᲂу҆́бѡ сїѐ, ны́нѣ же ѻ҆́но: да си́це вои́стиннꙋ ѿсю́дꙋ, (и҆) ѿѻнꙋ́дꙋ, движе́нїе ᲂу҆ма̀ є҆ще́ же и҆ прело́гъ, ничи́мже мо́жетъ ᲂу҆клонѧ́тисѧ къ є҆ди́номꙋ чесомꙋ̀ ѿ сꙋ́щихъ внѣ̀ тебѐ за разли́чїе а҆́кибы, и҆лѝ за простотꙋ̀: за непостиже́нїѧ жела́нїе и҆лѝ постиже́нїѧ: за стра́шность и҆лѝ кро́тость: и҆ ѿню́дъ є҆ди́но бла́го и҆ добро̀ ѡ҆б̾ѧ́тельнѣ сы́й, и҆ всѣ́хъ благи́хъ и҆ до́брыхъ твори́тельно нача́ло пребла́го и҆ предобро̀, ни въ чесо́мъ и҆но́мъ мо́щно є҆́сть вои́стиннꙋ ᲂу҆мꙋ̀ зрѣ́ти и҆ пребыва́ти, и҆ разли́чнѣ и҆ многоѡбра́знѣ весели́тисѧ, то́чїю въ тебѣ̀. Ты́ бо всѧ́чєскаѧ виносло́внѣ и҆́маши въ себѣ̀, и҆ превы́ше всѣ́хъ ѡ҆брѣта́ешисѧ, а҆́ки содѣ́тель предо́бръ безконечнокра́тнѣ безконе́чнѡ. Ѿ сеѧ̀ вины̀ є҆ди́нъ сы́й бж҃е по сꙋществꙋ̀, разли́ченъ зри́шисѧ дѣ́йствы за мно́жество и҆́хъ, и҆ па́ки за вели́чїе и҆́хъ мно́гъ. И҆́бо є҆́же є҆́сть чꙋ́днѣйшее и҆ ᲂу҆жа́сное, ꙗ҆́кѡ а҆́ще и҆ быва́еши ꙗ҆́вѣ постижи́мь: ѿсю́дꙋ па́ки непостижи́мь ѡ҆́бразомъ си́мъ быва́еши. И҆́же бо по сꙋществꙋ̀ ты̀ неѡб̾ѧ́тенъ ѿню́дъ, и҆ по дѣ́йствꙋ, и҆ къ семꙋ̀ (и҆) по си́лѣ не ѡ҆б̾е́млешисѧ нѣ́какѡ. Мѣ́рꙋ бо си́лы твоеѧ̀ кто̀ ѡ҆брѣ́те; Премꙋ́дрость же твою̀, кто̀ ᲂу҆вѣ́де; Бла́гости же твоеѧ̀ пꙋчи́нꙋ кто̀ и҆зслѣ́дова; И҆ ѿню́дъ твои́хъ чесогѡ̀ кто̀ кра́йнѣ чꙋ́вство прїѧ́тъ; а҆́ще по си́мъ и҆нѣ́мъ ѡ҆́бразомъ и҆ постижи́мь сы́й нѣ́какѡ. Тѣ́мже про́чее ᲂу҆́мъ зрѣ́ти ѿ мы́сленныхъ ꙗ҆̀же въ ви́димыхъ начина́ѧ, ше́дъ восхо́дитъ послѣ́дованнѡ ко є҆́же ѻ҆́крестъ тебѐ, сп҃се є҆ди́нственномꙋ, и҆ непости́жномꙋ: и҆ за сла́дкое и҆ ѕѣлѡ̀ весе́лое <anchor type="page" number="1033"/> пости́жнагѡ, и҆ за є҆́же добротолю́бенъ бы́ти, тщи́тсѧ всѣ́мъ тща́нїемъ, и҆ любопри́тсѧ нѣ́какѡ є҆щѐ восходи́ти, є҆ли́кѡ є҆́сть мо́щно высоча́е: а҆ поне́же не дово́ленъ є҆́сть дости́гнꙋти далеча́е, разсмотрѧ́ѧ, ꙗ҆́коже подоба́етъ, и҆збѣга́ющее несꙋмнѣ́ннѡ ꙗ҆́кѡ превышележа́щее, и҆ лꙋ́чшее, мно́га нѣ́какѡ ᲂу҆де́ржанъ послѣ́дованнѡ раченоѧ́тїѧ быва́етъ, и҆ ра́внѣ неи́стовнѣ и҆знеистовлѧ́етсѧ къ тебѣ̀, и҆ жела̑нїѧ воздꙋва́етъ разжжє́нна въ дꙋшѝ, поджо́гъ бж҃е́ственныѧ любвѐ пости́жное непости́жнагѡ творѧ̀: и҆ недоꙋмѣ́нїе, прїѡбрѣ́тенїе раче́нїй вмѣнѧ́ѧ: не па́че ᲂу҆слажда́ющꙋ є҆́же ѻ҆́крестъ тебѐ всепремꙋ́дре пости́жномꙋ, не́жели возжига́ющꙋ пробѣга́ющемꙋ, и҆ недости́жнымъ ра́зꙋма и҆ чꙋди́мꙋ бы́ти ѕѣлѡ̀ и҆ жела́тисѧ ᲂу҆строѧ́ющꙋ. Не то́кмѡ бо что̀ ты̀ є҆сѝ по сꙋществꙋ̀, сїе́ бо всѧ́комꙋ, и҆ ѿню́дъ, и҆ каковы́млибо ѡ҆́бразомъ по преизли́шествꙋ недоꙋмѣ́нно: но (и҆) сꙋще́ственныѧ бж҃е́ственныѧ си́лы и҆ дѣ́йства, и҆ ѿню́дъ зри́мыхъ ѻ҆́крестъ тебѐ бж҃е мы́сленныхъ и҆ бг҃осло́вимыхъ, непости́жное є҆́сть: безконє́чнымъ ꙗ҆́коже рече́сѧ, за вели́чїе, и҆ неиспы́таннымъ сꙋ́щимъ за мно́жество. И҆́бо си̑мъ, а҆́ще и҆ ѿню́дъ въ коне́цъ пости́гнꙋтисѧ не возмо́жно є҆́сть а҆́ки безконє́чнымъ, но мо́щно є҆́же чрез̾ ѡ҆чище́нїе приближе́нїемъ къ тебѣ̀, и҆ взира́нїемъ добро́ты твоеѧ̀, къ свѣтлѣ́йшымъ и҆ проза́рнѣйшымъ зрѣ́нїємъ сꙋ́щихъ ѻ҆́крестъ тебѐ приходи́ти и҆ ѡ҆божа́тисѧ прили́чнѣ. Тѣ́мже и҆ ѡ҆палѧ́еши ᲂу҆ѧзвле́нїемъ рачи́тельнымъ присѣдѧ́ща тебѣ̀ ᲂу҆ма̀ присто́йнѡ, ѡ҆зарѧ́ѧ па́че и҆ па́че є҆го̀, и҆ вои́стиннꙋ вводѧ̀ въ нѣ̑каѧ въ невхѡ́дна та̑йна видѣ̑нїѧ пренебє́сна. ѽ є҆ди́нице препѣ́таѧ, и҆ трⷪ҇це пречестна́ѧ, си́лы и҆ премꙋ́дрости бездо́ннаѧ глꙋбино̀! ка́кѡ ѿ са́магѡ и҆лѝ нача́ла хотѣ́лъ бы кто̀ глаго́лати, и҆лѝ ᲂу҆́бѡ черты̀ въ бж҃е́ственнѣйшїй тво́й вводи́ти мра́къ ѡ҆чище́нна зако́ннѡ ᲂу҆ма̀: преводѧ́щи сегѡ̀ ѿ сла́вы въ сла́вꙋ, мно́жицею ѻ҆ба́че и҆ внꙋ́трь пребыва́юща пресвѣ́тлагѡ мра́ка, не вѣ́мъ, ꙗ҆́коже ты̀ вѣ́си, и҆лѝ во́ньже введе́нъ бы́сть мѡѷсе́й дре́вле, и҆лѝ ꙗ҆́кѡ се́й ѻ҆́нагѡ ѡ҆́бразъ, и҆лѝ ᲂу҆́бѡ сегѡ̀ ѻ҆́нъ: ѻ҆ба́че ꙗ҆́кѡ се́й преѧвле́ннѡ мы́сленъ мра́къ є҆́сть, и҆ ꙗ҆́кѡ въ не́мъ соверша́ютсѧ бж҃е́ственнѣ и҆ преесте́ственнѣ въ <anchor type="page" number="1034"/> та́йнѣмъ дꙋшѝ неизрече́ннѡ дх҃о́внагѡ соедине́нїѧ и҆ любвѐ та̑инства: вводи́мїи со ѡ҆сїѧ́нїемъ просвѣща́ющагѡ дх҃а ѕѣлѡ̀ свѣ́тлѣ ви́дѧтъ.</p>
<p>ч҃в. Кто́ тѧ любо́внѣ гдⷭ҇и трⷪ҇це зрѧ̀ не ра́дꙋетсѧ, цр҃ѧ̀ и҆ непреста́нна ᲂу҆прави́телѧ и҆ раздаѧ́телѧ всѧ́кагѡ коегѡ́либо да́ра и҆ бла́га, и҆ и҆сточа́тельна всѣ́хъ си́хъ сꙋ́щагѡ; И҆ кто̀ ѡ҆ видѣ́нїи вседержи́тельнагѡ влады́чества твоегѡ̀ ра́доватисѧ не мо́жетъ ра́достїю и҆́стинною; Ꙗ҆́вѣ ꙗ҆́кѡ никто́же ника́коже. Ра́звѣ сегѡ̀ ра́ди вои́стиннꙋ блаже́ни чи́стїи се́рдцемъ, ꙗ҆́кѡ ті́и тѧ̀ зрѧ́тъ ѻ҆́комъ дꙋшѝ, ра́дость самове́щнѣ сꙋ́щагѡ и҆зрѧ́днѣ дх҃о́внꙋ. И҆ ра́дꙋютсѧ вои́стиннꙋ съ ра́достїю и҆ мно́гою дꙋшесла́достїю, и҆ несно́сныхъ раче́нїй и҆сполнѧ́ютсѧ мно́жицею, (а҆́ще) и҆ съ тѣле́сными борю́щесѧ ѡ҆бстоѧ́ньми, и҆ бѣсѡ́вскаѧ нашє́ствїѧ стра́ждꙋще. Дх҃о́вный бо свѣ́тъ добро́ты лица̀ твоегѡ̀ гдⷭ҇и, безконечнокра́тнѣ безконе́чнѡ преиз̾ѧ́тъ є҆́сть, є҆́же и҆ ка́колибо къ печа́ли пристꙋпа́ти мїрско́й, є҆мꙋ́же ѡ҆сїѧва́тисѧ въ ни́хъ быва́етъ благода́тїю. Сегѡ̀ ра́ди сла́дость всѧ̀ предхо́дитъ со всѣ́мъ вожделѣ́нїемъ, и҆ ст҃о́е жела́нїе, и҆ неизрече́нное раче́нїе. Ѿ сеѧ̀ вины̀ любы̀ твоѧ̀ нестерпи́мыми преесте́ственными ѻ҆стны̀ ᲂу҆ѧ́звлєны сотворѧ́етъ зрѧ́щыѧ тѧ̀ по нѣ́коемꙋ то́нкꙋ помышле́нїю: ѿ сеѧ̀ вины̀ въ воню̀ мѵ́ръ твои́хъ въ слѣ́дъ тебѐ и҆дꙋ́ще текꙋ́тъ ѕѣ́льною и҆ неѡсла́бною крѣ́постїю дꙋ́шы тѣ́хъ, ѿ ни́хже зри́шисѧ неизрече́нный бж҃е, и҆ въ са́мыѧ себѐ привлека́ти тѧ̀ всѧ́кимъ покꙋша́ютсѧ ᲂу҆хищре́нїемъ, побѣжде́ны ѿню́дъ и҆ и҆ста́ѧвше жела́нїемъ твои́мъ чꙋ́днѣ. Тѣ́мже незабве́ннѣ и҆́мꙋтъ тѧ̀ во ᲂу҆мѣ̀, зави́сѧще ѿ добро́ты твоеѧ̀ преесте́ственныѧ. Па́че же ᲂу҆́бѡ вы́нꙋ и҆ дх҃о́внѣ пе́рвѣе содержи́ши сердца̀ и҆̀хъ и҆ но́щїю вои́стиннꙋ и҆ во днѝ, и҆ со́нъ ѿлетѣ̀ ѿ вѣ́ждей и҆́хъ.</p>
<footer/>
</document>
