<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="247"/>Послѣ̑дꙋющаѧ сꙋ́ть ѿ житїѧ̀ преподо́бнагѡ ѻ҆тца̀ на́шегѡ маѯі́ма, и҆менꙋ́емагѡ каѱокалѷвѝ.</p>
<p>Срѣ́тивъ бж҃е́ственный григо́рїй сїнаи́тъ ст҃а́го маѯі́ма, и҆ собесѣ́дꙋѧ съ ни́мъ, междꙋ̀ про́чимъ глаго́ла є҆мꙋ̀ и҆ сїѐ: Молю̀ тѧ̀, ѻ҆́тче мо́й честнѣ́йшїй, рцы́ ми: держи́ши ли ᲂу҆́мнꙋю моли́твꙋ; Ѻ҆́нъ же пони́къ ѡ҆скла́бисѧ, и҆ речѐ: не сокры́ю ѿ тебѐ, честны́й ѻ҆́тче, є҆́же бы́сть ѡ҆ мнѣ̀ чꙋ́до бг҃омт҃ре. А҆́зъ ѿ ю҆́ности моеѧ̀ ве́лїю и҆мѣ́хъ вѣ́рꙋ къ гпⷭ҇жѣ̀ мое́й бг҃омт҃ри, моли́хсѧ є҆́й со слеза́ми, да да́стъ мѝ благода́ть сїю̀ ᲂу҆́мныѧ моли́твы, и҆ нѣ́когда со слеза́ми во хра́мъ є҆ѧ̀ прише́дъ по ѻ҆бы́чаю, те́плѣ молѧ́хъ ю҆̀ ѡ҆ се́мъ. Пристꙋ́пль же и҆ бж҃е́ственное зра́ка є҆ѧ̀ начерта́нїе лобыза́ти со стра́хомъ, а҆́бїе ѡ҆щꙋти́хъ теплотꙋ̀ въ пє́рси моѧ̑ и҆ се́рдце впа́дшꙋ, не ѡ҆палѧ́ющꙋю внꙋ́трєннѧѧ, па́че же ᲂу҆слажда́ющꙋю и҆ ѡ҆роша́ющꙋю, и҆ къ ᲂу҆миле́нїю дꙋ́шꙋ мою̀ дви́жꙋщꙋю. Ѿто́лѣ ᲂу҆̀бо, ѻ҆́тче, се́рдце моѐ нача́тъ въ моли́твѣ внꙋтрьꙋ́дꙋ поꙋча́тисѧ, и҆ ᲂу҆́мъ въ па́мѧти і҆и҃са моегѡ̀ и҆ бг҃омт҃ре ᲂу҆слажда́тисѧ, и҆ непреста́ннѡ сего̀ и҆мѣ́ти, и҆ никогда́же ѡ҆скꙋдѣ̀ моли́тва сїѧ̀ ѿ се́рдца моегѡ̀: прости́ ми. И҆ бж҃е́ственный григо́рїй глаго́летъ, рцы́ ми: бы́сть ли тѝ ст҃е, моли́твѣ се́й, гдⷭ҇и і҆и҃се хрⷭ҇тѐ, и҆ прѡ́чаѧ, ѿ тебѐ соверша́емѣй, и҆змѣне́нїе бж҃е́ственное, и҆лѝ и҆зстꙋпле́нїе когда̀, и҆лѝ и҆́нъ нѣ́кїй пло́дъ моли́твы и҆ ст҃а́гѡ дх҃а; бж҃е́ственный же маѯі́мъ речѐ: сегѡ̀ ра́ди, ѻ҆́тче, ѿхожда́хъ, въ пꙋсты́нно мѣ́сто, и҆ безмо́лвїѧ при́снѡ жела́хъ, да пло́дъ моли́твы ꙗ҆вле́ннѣйшїй и҆ бога́тый ѡ҆брѧ́щꙋ, и҆́же є҆́сть бж҃е́ственное раче́нїе, и҆ восхище́нїе ᲂу҆ма̀ ко гдⷭ҇ꙋ. И҆ ст҃ы́й григо́рїй глаго́летъ: молю́ тѧ, ѻ҆́тче, рцы́ ми: и҆́маши ли <anchor type="page" number="248"/> сїѧ̑, ꙗ҆̀же глаго́ла; И҆ бж҃е́ственный маѯі́мъ па́ки пони́къ ѡ҆скла́бисѧ, и҆ глаго́ла: да́ждь мѝ ꙗ҆́сти, речѐ, и҆ не и҆спытꙋ́й пре́лести. Тогда̀ глаго́летъ є҆мꙋ̀ бж҃е́ственный григо́рїй: ѽ да бы́хъ и҆ а҆́зъ въ таковꙋ̀ пре́лесть впа́лъ, ст҃е, но молю́ тѧ, рцы́ ми ꙗ҆́снѣ: во вре́мѧ моли́твы, внегда̀ ᲂу҆́мъ восхи́титсѧ къ бг҃ꙋ, что̀ зри́тъ ᲂу҆́мныма ѻ҆чи́ма, мо́жетъ ли тогда̀ се́рдцемъ возводи́ти моли́твꙋ; И҆ ст҃ы́й маѯі́мъ ѿвѣща̀: ника́коже. Є҆гда́ бо благода́ть дх҃а ст҃а́гѡ прїи́детъ въ моли́твѣ, и҆ ᲂу҆держи́тъ ᲂу҆́мъ, тогда̀ престае́тъ моли́тва: занѐ ᲂу҆́мъ ѡ҆блада́емь є҆́сть прише́ствїемъ ст҃а́гѡ дх҃а, и҆ не мо́жетъ простира́ти си́лы своеѧ̀, но быва́етъ пра́зденъ, и҆ покарѧ́етеѧ то́чїю дх҃ꙋ ст҃о́мꙋ, а҆́може и҆зво́дитъ дх҃ъ, и҆лѝ въ невеще́ственный воздꙋ́хъ бж҃е́ственнагѡ и҆ неизрече́ннагѡ свѣ́та, и҆лѝ въ дрꙋго́е зрѣ́нїе и҆зстꙋпи́тельно и҆ несказа́нно и҆лѝ въ бж҃е́ственнꙋю бесѣ́дꙋ возво́дитъ ᲂу҆́мъ: си́рѣчь ᲂу҆тѣ́шитель дх҃ъ ст҃ы́й, коемꙋ́ждо по досто́инствꙋ самовла́стнѡ, ꙗ҆́коже хо́щетъ, подае́тъ ᲂу҆тѣше́нїе. И҆ сїѐ, є҆́же глаго́лю, мо́щно ви́дѣти ꙗ҆́снѡ во проро́цѣхъ и҆ а҆пⷭ҇лѣхъ, сподо́бившихсѧ зрѣ́ти толи̑каѧ видѣ̑нїѧ, а҆́ще и҆ человѣ́цы рꙋга́шасѧ, и҆ ꙗ҆́кѡ прельсти́вшихсѧ и҆ ᲂу҆пи́вшихсѧ вмѣнѧ́хꙋ. И҆ и҆са́їа ᲂу҆́бѡ глаго́летъ: ви́дѣхъ гдⷭ҇а на престо́лѣ высо́цѣ и҆ превознесе́ннѣ,<footnote lang="cu">И҆са́їа гл. ѕ҃, ст. а҃.</footnote> и҆ серафі́ми ѻ҆́крестъ є҆гѡ̀ предстоѧ́щыѧ. Стефа́нъ же первомꙋ́ченикъ зрѧ́ше нб҃са̀ ѿвє́рста, и҆ сн҃а человѣ́ческаго ѡ҆деснꙋ́ю стоѧ́ща бг҃а,<footnote lang="cu">Дѣѧ́н. гл. з҃, ст. н҃ѕ.</footnote> и҆ прѡ́чаѧ. Сицевы́мъ ѡ҆́бразомъ и҆ дне́сь рабѝ хрⷭ҇тѡ́вы сподоблѧ́ютсѧ зрѣ́ти видѣ̑нїѧ разли̑чна, и҆̀мже нѣ́цыи не вѣ́рꙋютъ, и҆ ника́коже ѻ҆́ныѧ прїе́млютъ за и҆́стинꙋ, но за пре́лесть, и҆ ви́дѧщихъ ѻ҆́ныѧ мнѧ́тъ прельсти́вшимсѧ. И҆ чꙋждꙋ́сѧ вельмѝ, ка́кѡ ѡ҆слѣпле́ннїи дꙋше́ю не вѣ́рꙋютъ дре́вле пред̾ѡбѣтова́нной і҆ѡ́илемъ благода́ти дх҃а, ꙗ҆́кѡ ѿ лица̀ бж҃їѧ речѐ: И҆злїю̀ ѿ дх҃а моегѡ̀ на всѧ́кꙋ пло́ть, и҆ прорекꙋ́тъ:<footnote lang="cu">Дѣѧ́н. гл. в҃, ст. к҃и.</footnote> ю҆́же при́снѡ хрⷭ҇то́съ и҆ ны́нѣ подае́тъ, и҆ бꙋ́детъ подава́ти да́же до сконча́нїѧ, по ѡ҆бѣтова́нїю своемꙋ̀ всѣ̑мъ вѣ̑рнымъ рабѡ́мъ свои̑мъ. Сїѧ̀ ᲂу҆̀бо благода́ть внегда̀ въ ко́мъ <anchor type="page" number="249"/> бꙋ́детъ, не показꙋ́етъ є҆мꙋ̀ ѻ҆бы̑чнаѧ, нижѐ чꙋ́вствєннаѧ мі́ра сегѡ̀: но тайнонаꙋча́етъ тѣ̑мъ, ꙗ҆̀же пе́рвѣе не ви́дѣ никогда́же, нижѐ воѡбразѝ. Тогда̀ тайнонаꙋча́етсѧ ᲂу҆́мъ та́инствамъ высѡ́кимъ и҆ сокровє́ннымъ, ꙗ҆̀же, по бж҃е́ственномꙋ па́ѵлꙋ, не мо́жетъ ви́дѣти ѻ҆́ко человѣ́че, нижѐ ᲂу҆́мъ пости́гнꙋти собо́ю.<footnote lang="cu">а҃ Кор. гл. в҃, ст. ѳ҃.</footnote> И҆ да позна́еши, ка́кѡ ви́дитъ ѻ҆́наѧ ᲂу҆́мъ на́шъ, внемлѝ, є҆́же тѝ рекꙋ̀: во́скъ, лежа́щь дале́че ѿ ѻ҆гнѧ̀, є҆́сть же́стокъ, и҆ рꙋка́ми ѡ҆б̾е́млемь, но ве́рженъ во ѻ҆́гнь и҆стоплѧ́етсѧ, и҆ ѻ҆гне́мъ возжига́етсѧ, и҆ возгара́етъ, и҆ быва́етъ ве́сь свѣ́тъ, и҆ си́це соверша́етсѧ ве́сь во пла́мени се́мъ, и҆ не мо́щно не и҆стопи́тисѧ во пла́мени, и҆ не бы́ти ꙗ҆́коже водѣ̀. Си́це и҆ ᲂу҆́мъ человѣ́чь, бы́въ є҆ди́нъ кромѣ̀ соедине́нїѧ съ гдⷭ҇емъ, разсꙋжда́етъ, є҆ли̑ка сꙋ́ть си́лы є҆гѡ̀: є҆гда́ же присоедини́тсѧ ѻ҆гню̀ бж҃ества̀ и҆ дх҃ꙋ ст҃о́мꙋ, тогда̀ ѡ҆блада́емь быва́етъ ве́сь ѿ бж҃е́ственнагѡ ѻ҆́нагѡ свѣ́та, и҆ быва́етъ ве́сь свѣ́тъ, и҆ во пла́мени всест҃а́гѡ дх҃а воспалѧ́етсѧ, и҆ и҆сполнѧ́етсѧ бж҃е́ственнагѡ ра́зꙋма, и҆ не мо́щно во пла́мени ѻ҆́номъ бж҃ества̀ мы́слити ѡ҆ свои́хъ, и҆ ѡ҆ тѣ́хъ, ꙗ҆̀же хо́щетъ. Тогда̀ глаго́летъ є҆мꙋ̀ бж҃е́ственный григо́рїй: сꙋ́ть же и҆ и҆́на си̑мъ подѡ́бнаѧ дѣ̑йства пре́лести. И҆ вели́кїй ѻ҆́ный маѯі́мъ ѿвѣща̀: ꙗ҆́кѡ и҆́на зна́мєнїѧ сꙋ́ть пре́лести, и҆́на же благода́ти. Лꙋка́вый бо пре́лести дꙋ́хъ бли́зъ прише́дъ, ᲂу҆́мъ слива́етъ, и҆ свирѣпови́денъ содѣ́ловаетъ, ѡ҆жесточа́етъ се́рдце и҆ помрача́етъ, твори́тъ боѧ́знь и҆ стра́хъ, и҆ возноше́нїе, свирѣ́питъ ѻ҆́чи, мо́згъ смꙋща́етъ, тре́петъ твори́тъ во все́мъ тѣлесѝ, показꙋ́етъ мечта́тельнѣ во ѻ҆чесѣ́хъ свѣ́тъ несвѣ́телъ и҆ нечи́стъ, но красе́нъ, ᲂу҆́мъ твори́тъ и҆зстꙋпи́теленъ и҆ бѣсо́вственъ, и҆ побꙋжда́етъ ꙗ҆зы́комъ произноси́ти глаго́лы нелѣ̑пыѧ и҆ хꙋ̑льныѧ. И҆ и҆́же ви́дитъ сего̀ дꙋ́ха пре́лести, ꙗ҆ри́тсѧ мно́жицею и҆ гнѣ́ваетсѧ, благово́нїѧ въ не́мъ смире́нїѧ и҆лѝ моли́твы, и҆лѝ слезы̀ и҆́стинныѧ ника́коже ѡ҆брѣта́етсѧ: но при́снѡ хва́литсѧ свои́ми добродѣ́телѧми, и҆ тщесла́вствꙋетъ и҆ лꙋка̑вымъ страсте́мъ безстра́шнѣ <anchor type="page" number="250"/> при́снѡ прїѡбща́етсѧ: и҆ наконе́цъ и҆зстꙋпа́етъ соверше́ннѡ и҆з̾ ᲂу҆ма̀, и҆ прихо́дитъ къ соверше́нной поги́бели. Сеѧ́ же пре́лести да и҆зба́вимсѧ мы̀ твои́ми ко гдⷭ҇ꙋ моли́твами. Благода́ти же зна́мєнїѧ сꙋ́ть сїѧ̑: прише́дъ дх҃ъ ст҃ы́й, собира́етъ ᲂу҆́мъ внима́теленъ и҆ смире́нъ се́й содѣва́ѧ, па́мѧть сме́рти: и҆ грѣхѡ́въ свои́хъ, и҆ вѣ́чнагѡ мꙋче́нїѧ и҆мѣ́ти внегда̀ твори́тъ, дꙋ́шꙋ благоꙋмиле́ннꙋ и҆ пла́чꙋщꙋ, и҆ ѻ҆́чи є҆гѡ̀ кро́тости и҆ сле́зъ и҆сполнѧ́етъ. И҆ є҆ли́кѡ приближа́етсѧ человѣ́кꙋ, толи́кѡ ᲂу҆смирѧ́етъ дꙋ́шꙋ, и҆ ᲂу҆тѣша́етъ ст҃ы́ми страстьмѝ гдⷭ҇а на́шегѡ і҆и҃са хрⷭ҇та̀, и҆ безмѣ́рнымъ человѣколю́бїемъ є҆гѡ̀, и҆ высѡ́каѧ и҆ непрелє́стнаѧ видѣ̑нїѧ подае́тъ ᲂу҆мꙋ̀: пе́рвѣе, непостижи́мою си́лою бж҃їею, ꙗ҆́кѡ то́й є҆ди́нымъ сло́вомъ сотворѝ всѧ̑ сꙋ̑щаѧ ѿ не сꙋ́щагѡ, во є҆́же бы́ти. Второ́е, безмѣ́рною си́лою всѧ̑ содержа́щею и҆ ᲂу҆правлѧ́ющею и҆ промышлѧ́ющею. Тре́тїе, непостижи́мою прест҃о́ю трⷪ҇цею, и҆ неизслѣ́димою пꙋчи́ною бж҃їѧ сꙋщества̀, и҆ прѡ́чаѧ. И҆ тогда̀ ᲂу҆́мъ восхища́етсѧ бж҃е́ственнымъ ѻ҆́нымъ свѣ́томъ, и҆ просвѣща́етсѧ просвѣще́нїемъ бж҃е́ственнагѡ ра́зꙋма, и҆ се́рдце тихоѡбра́зно быва́етъ, точа́щее бж҃е́ственнагѡ дх҃а плоды̀: ра́дость, ми́ръ, долготерпѣ́нїе, бла́гость, милосе́рдїе, <footnote lang="cu">Гала́т. гл. є҃, ст. к҃в.</footnote> и҆ всѧ̑ содержа́щее хрⷭ҇топодража́тельное бж҃е́ственное смире́нїе: и҆ прїе́млетъ дꙋша̀ є҆гѡ̀ весе́лїе неизрече́нно. Слы́шавъ сїѧ̑ ст҃ы́й григо́рїй сїнаи́тъ бы́сть во и҆зстꙋпле́нїи, и҆ ᲂу҆диви́сѧ тѣ̑мъ, ꙗ҆̀же глаго́ла бж҃е́ственный маѯі́мъ, и҆ не ктомꙋ̀ и҆менова́ше є҆го̀ человѣ́ка, но а҆́гг҃ла зе́мна.</p>
</document>
