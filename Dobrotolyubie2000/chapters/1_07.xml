<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="158"/>Тогѡ́жде преподо́бнагѡ ѻ҆тца̀ на́шегѡ сѷмеѡ́на, но́вагѡ бг҃осло́ва,</p>
<p>СЛО́ВО</p>
<p>ѡ҆ трїе́хъ ѡ҆́бразѣхъ моли́твы.</p>
<p>Трѝ сꙋ́ть ѡ҆́бразы внима́нїѧ и҆ моли́твы, и҆́миже дꙋша̀ и҆лѝ возво́дитсѧ и҆ пред̾ꙋспѣва́етъ, и҆лѝ низверга́етсѧ и҆ погꙋблѧ́етсѧ. И҆ а҆́ще сі́и трѝ ѡ҆́бразы ᲂу҆потреблѧ́етъ во своѐ вре́мѧ, ꙗ҆́коже подоба́етъ, то̀ пред̾ꙋспѣва́етъ: а҆́ще же ᲂу҆потреби́тъ несмы́сленнѡ и҆ безвре́меннѡ, низверга́етсѧ. Внима́нїе ᲂу҆̀бо до́лженствꙋетъ бы́ти толи́кѡ свѧзꙋ́емо и҆ неразлꙋ́чно съ моли́твою, ꙗ҆́коже свѧзꙋ́етсѧ и҆ не разлꙋча́етсѧ тѣ́ло съ дꙋше́ю, и҆ є҆ди́но без̾ дрꙋга́гѡ не мо́жетъ состоѧ́ти. И҆ внима́нїе до́лженствꙋетъ предварѧ́ти и҆ стрещѝ врагѡ́въ, ꙗ҆́кѡ нѣ́кїй стра́жъ, и҆ ѻ҆́ное пе́рвѣе да подвиза́етсѧ на грѣ́хъ, и҆ да противꙋстои́тъ лꙋка̑вымъ помыслѡ́мъ приходѧ́щымъ въ се́рдце, внима́нїю же да послѣ́дꙋетъ моли́тва, ꙗ҆́же потреблѧ́етъ и҆ ᲂу҆мерщвлѧ́етъ а҆́бїе всѣ̀ лꙋка̑выѧ ѻ҆́ныѧ по́мыслы, съ ни́миже бра́нь пе́рвѣе внима́нїе творѧ́ше: поне́же сїѐ є҆ди́ное не мо́жетъ и҆̀хъ ᲂу҆мертви́ти. И҆ въ се́мъ вре́мени бра́ни внима́нїѧ и҆ моли́твы, состои́тъ живо́тъ и҆ сме́рть дꙋшѝ, ꙗ҆́кѡ а҆́ще внима́нїемъ храни́тъ моли́твꙋ чи́стꙋ, то̀ пред̾ꙋспѣва́емъ: а҆́ще же не тщи́мсѧ храни́ти ю҆̀ чи́стꙋ, но ѡ҆ставлѧ́емъ нестрего́мꙋ, то̀ ѡ҆сквернѧ́етсѧ ѻ҆на̀ ѿ лꙋка́выхъ помыслѡ́въ, и҆ мы̀ быва́емъ непотре́бни и҆ неꙋспѣ́шни. Поне́же <anchor type="page" number="159"/> ᲂу҆̀бо, ꙗ҆́коже реко́хомъ, трѝ ѡ҆́бразы сꙋ́ть внима́нїѧ и҆ моли́твы: подоба́етъ и҆з̾ѧсни́ти и҆ ѡ҆ сво́йствахъ ка́ждагѡ ѡ҆́браза, да и҆збере́тъ лꙋ́чшее, и҆́же хо́щетъ спасти́сѧ, а҆ не хꙋ́ждшее.</p>
<p>Ѡ҆ пе́рвомъ ѡ҆́бразѣ внима́нїѧ и҆ моли́твы.</p>
<p>Пе́рвагѡ ѡ҆́браза свѡ́йства сꙋ́ть сїѧ̑: є҆гда̀ кто̀ предстоѧ̀ на моли́твѣ, возво́дитъ на не́бо рꙋ́цѣ своѝ, и҆ ѻ҆́чи, и҆ ᲂу҆́мъ, и҆ воѡбража́етъ во ᲂу҆мѣ̀ свое́мъ бж҃е́ствєнныѧ совѣ́ты, небє́снаѧ блага̑ѧ, чи́ны свѧты́хъ а҆́гг҃лъ, и҆ ски̑нїи свѧты́хъ: и҆ вкра́тцѣ, всѧ̑, є҆ли̑ка слы́ша ѿ бж҃е́ственнагѡ писа́нїѧ, собира́етъ во ᲂу҆́мъ сво́й, и҆ размышлѧ́етъ ѡ҆б̾ ѻ҆́ныхъ во вре́мѧ моли́твы, и҆ зри́тъ на не́бо, и҆ возбꙋжда́етъ ѻ҆́ными дꙋ́шꙋ свою̀ къ жела́нїю и҆ любвѝ бж҃е́ственной, и҆ногда̀ и҆спꙋща́етъ сле́зы, и҆ пла́четъ. И҆ таковы́мъ ѡ҆́бразомъ ма́лѡ пома́лꙋ кичи́тсѧ се́рдце є҆гѡ̀, не понима́ѧ тогѡ̀ ᲂу҆мо́мъ, и҆ воѡбража́етъ, ꙗ҆́кѡ є҆́же твори́тъ ѻ҆́нъ, быва́етъ ѿ благода́ти бж҃е́ственныѧ ко ᲂу҆тѣше́нїю є҆гѡ̀, и҆ мо́литъ бг҃а, да сподо́битъ є҆го̀ ѡ҆брѣта́тисѧ въ сицево́мъ дѣ́ланїи: ꙗ҆̀же сꙋ́ть зна́менїе пре́лести: поне́же до́брое нѣ́сть добро̀, є҆гда̀ не бꙋ́детъ проходи́мо до́брѣ, и҆ ꙗ҆́коже подоба́етъ. Тѣ́мже таковы́й человѣ́къ, а҆́ще и҆ безмо́лвствовати бꙋ́детъ безмо́лвїемъ соверше́ннымъ, не мо́жетъ не и҆зстꙋпи́ти и҆з̾ ᲂу҆ма̀, и҆ не безꙋ́мствовати: а҆́ще же и҆ не прилꙋчи́тсѧ сегѡ̀ съ ни́мъ, ѻ҆ба́че не возмо́жно николи́же прїитѝ є҆мꙋ̀ въ ра́зꙋмъ, и҆ дости́гнꙋти добродѣ́тели, и҆лѝ безстра́стїѧ. Си́мъ ѡ҆́бразомъ прельсти́шасѧ ви́дѣвшїи свѣ́тъ, и҆ сїѧ́нїе ѻ҆чесы̑ си́ми тѣле́сными, и҆ ѡ҆бонѧ́вшїи благовѡ́нїѧ ѡ҆бонѧ́нїемъ свои́мъ, и҆ слы́шавшїи ᲂу҆шесы̑ свои́ми гла́сы, и҆ и҆на̑ѧ си̑мъ подѡ́бнаѧ: и҆ ѻ҆́ви ѿ ни́хъ возбѣснова́шасѧ, и҆ прехожда́хꙋ ᲂу҆мовре́днѣ съ мѣ́ста на мѣ́сто: ѻ҆́ви же прїѧ́ша бѣ́са, и҆ ꙗ҆́вльшасѧ и҆ преѡбрази́вшасѧ во а҆́гг҃ла свѣ́тла, и҆ прельсти́шасѧ, и҆ пребы́ша неиспра́влени да́же до конца̀, не прїе́млѧ совѣ́та ни ѿ є҆ди́нагѡ бра́та: ѻ҆́ви же ѿ ни́хъ, под̾ꙋща́еми дїа́воломъ, са́ми себѐ ᲂу҆би́ша: ѻ҆́ви же во стремни̑ны низверго́шасѧ, ѻ҆́ви ᲂу҆дави́шасѧ: <anchor type="page" number="160"/> и҆ кто̀ мо́жетъ и҆зрещѝ разли̑чнаѧ прельщє́нїѧ дїа́вѡлѧ, и҆́миже ѻ҆́нъ прельща́етъ, и҆ ꙗ҆̀же сꙋ́ть неисповѣди̑ма; Ѻ҆ба́че ѿ си́хъ, ꙗ҆̀же реко́хомъ, всѧ́къ разꙋ́мный человѣ́къ мо́жетъ наꙋчи́тисѧ, кі́й вре́дъ происхо́дитъ ѿ сегѡ̀ пе́рвагѡ ѡ҆́браза внима́нїѧ и҆ моли́твы. А҆́ще же слꙋчи́тсѧ комꙋ̀ ѿ ѻ҆́ныхъ, и҆̀же ᲂу҆потреблѧ́ютъ се́й ѡ҆́бразъ, не пострада́ти ниеди́нагѡ ѕла̀ ѿ тѣ́хъ, ꙗ҆̀же реко́хомъ, ра́ди сожи́тельствованїѧ съ бра́тїею, [занѐ ѻ҆́наѧ ѕла̑ѧ стра́ждꙋтъ наипа́че ѿше́льники, и҆̀же сꙋ́ть є҆ди́ни]: но сицевы́й прово́дитъ всю̀ жи́знь свою̀ без̾ꙋспѣ́шнѡ.</p>
<p>Ѡ҆ второ́мъ ѡ҆́бразѣ внима́нїѧ.</p>
<p>Вторы́й ѡ҆́бразъ внима́нїѧ и҆ моли́твы є҆́сть се́й: є҆гда̀ кто̀ собира́етъ ᲂу҆́мъ сво́й къ себѣ̀, ѿвлека́ѧ є҆го̀ ѿ всегѡ̀ чꙋ́вственнагѡ, и҆ храни́тъ чꙋ̑вства своѝ, и҆ собира́етъ всѧ̑ по́мыслы своѧ̑, да не скита́ютсѧ въ сꙋ́етныхъ ве́щехъ сегѡ̀ мі́ра, и҆ ѻ҆вогда̀ и҆стѧзꙋ́етъ по́мыслы своѧ̑, ѻ҆вогда̀ внима́етъ словесє́мъ моли́твы, ю҆́же глаго́летъ: и҆ во и҆́нъ ча́съ собира́етъ къ себѣ̀ всѧ̑ по́мыслы, своѧ̑ плѣнє́нныѧ ѿ дїа́вола, и҆ превращє́нныѧ въ лꙋка̑ваѧ и҆ сꙋ́єтнаѧ, и҆ во и҆́нъ ча́съ па́ки съ трꙋдо́мъ мно́гимъ и҆ нꙋ́ждею прихо́дитъ въ самаго̀ себѧ̀, бы́въ ѡ҆блада́нъ и҆ побѣжде́нъ каково́юлибо стра́стїю. И҆ и҆мѣ́ѧ се́й по́двигъ, и҆ бра́нь въ себѣ̀, не мо́жетъ ми́ренъ бы́ти николи́же, нижѐ ѡ҆брѣстѝ вре́мѧ твори́ти добродѣ́тєли, и҆ прїѧ́ти вѣне́цъ пра́вды. Зане́же сицевы́й ᲂу҆подо́бисѧ творѧ́щемꙋ бра́нь со врагѝ свои́ми но́щїю во тьмѣ̀, и҆́же гла́сы вра̑жїѧ слы́шитъ и҆ ра̑ны прїе́млетъ ѿ ни́хъ, но не мо́жетъ ви́дѣти ꙗ҆́снѡ, кто̀ ѻ҆нѝ сꙋ́ть, и҆ ѿкꙋ́дꙋ прїидо́ша, и҆ ка́кѡ, и҆ чесѡ̀ ра́ди бо́рютъ є҆го̀. Поне́же тьма̀ ꙗ҆́же є҆́сть во ᲂу҆мѣ̀ є҆гѡ̀, и҆ бꙋ́рѧ, ю҆́же и҆́мать въ по́мыслѣхъ, прино́сѧтъ є҆мꙋ̀ сїю̀ тщетꙋ̀, и҆ не мо́жетъ николи́же свободи́тисѧ ѿ вра̑гъ свои́хъ мы́сленныхъ, и҆̀же бы не сокрꙋша́ли є҆гѡ̀, и҆ таковы́й трꙋ́дъ под̾е́млетъ, мзды́ же лиша́етсѧ, занѐ ѡ҆кра́даетсѧ тщесла́вїемъ, не понима́ѧ сегѡ̀, мни́тъ ѡ҆ себѣ̀, ꙗ҆́кѡ ѻ҆́нъ внима́теленъ є҆́сть: и҆ мно́гажды <anchor type="page" number="161"/> ѿ го́рдости презира́етъ дрꙋги́хъ, и҆ и҆̀хъ ѡ҆хꙋжда́етъ, и҆ поставлѧ́етъ себѧ̀ досто́йнымъ, по своемꙋ̀ мечта́нїю, бы́ти па́стыремъ ѻ҆ве́цъ, и҆ пꙋтеводи́тельствовати и҆̀хъ, и҆ ᲂу҆подоблѧ́етсѧ слѣпцꙋ̀ покꙋша́ющꙋсѧ води́ти и҆ны̑ѧ слѣпцы̀.</p>
<p>Се́й є҆́сть вторы́й ѡ҆́бразъ внима́нїѧ, и҆ подоба́етъ всѧ́комꙋ хотѧ́щемꙋ спасе́нїѧ, и҆ внима́ти до́брѣ, познава́ти вре́дъ, є҆го́же се́й нано́ситъ дꙋшѣ̀. Ѻ҆ба́че се́й вторы́й ѡ҆́бразъ лꙋ́чше є҆́сть пе́рвагѡ, ꙗ҆́коже лꙋ́чше є҆́сть но́щь, ꙗ҆́же и҆́мать лꙋнꙋ̀, но́щи мра́чныѧ, и҆ тоѧ̀, ꙗ҆́же є҆́сть без̾ лꙋны̀.</p>
<p>Ѡ҆ тре́тїемъ ѡ҆́бразѣ внима́нїѧ.</p>
<p>Тре́тїй ѡ҆́бразъ є҆́сть вои́стиннꙋ ве́щь пресла́внаѧ и҆ неꙋдобьсказꙋ́емаѧ, и҆ невѣ́дѧщымъ не то́чїю неꙋдобопостижи́ма є҆́сть, но и҆ ѿню́дъ невѣроѧ́тна. Поне́же во времена̀ сїѧ̑ ѡ҆брѣта́етсѧ се́й ѡ҆́бразъ не вельмѝ во мно́гихъ: и҆ ꙗ҆́коже а҆́зъ мню̀, притека́етъ къ на́мъ сїѐ бла́го ѿ послꙋша́нїѧ. Поне́же послꙋша́нїе, ꙗ҆влѧ́емое дꙋхо́вномꙋ своемꙋ̀ ѻ҆тцꙋ̀, всѧ́каго твори́тъ безпеча́льнымъ: сицевы́й ᲂу҆жѐ дале́къ є҆́сть ѿ пристра́стїѧ мі́ра сегѡ̀, и҆ вельмѝ до́брый и҆ нелѣ́ностный дѣ́латель сегѡ̀ тре́тїѧгѡ ѡ҆́браза, а҆́ще то́чїю ѡ҆брѣ́те ᲂу҆чи́телѧ и҆ дꙋхо́внаго ѻ҆тца̀ и҆́стиннаго, не не заблꙋжда́ющаго, не и҆мꙋ́щаго ни є҆ди́ныѧ ле́сти. Зане́же возложѝ себѐ, и҆ всю̀ печа́ль свою̀ на бг҃а, и҆ на дꙋхо́внаго своего̀ ѻ҆тца̀, и҆ послꙋша́нїемъ и҆́стиннымъ не ктомꙋ̀ живе́тъ себѣ̀, є҆́же бы твори́ти во́лю свою̀, но ᲂу҆мертви́сѧ ѿ всѧ́кагѡ пристра́стїѧ мїрска́гѡ и҆ своегѡ̀ тѣ́ла. Се́й ѿ каковы́ѧ привре́менныѧ ве́щи мо́жетъ бы́ти побѣжде́нъ и҆ порабоще́нъ; и҆лѝ кꙋ́ю печа́ль и҆ попече́нїе мо́жетъ и҆мѣ́ти сицевы́й человѣ́къ; Си́мъ ᲂу҆́бѡ ѡ҆́бразомъ быва́ющимъ чрез̾ послꙋша́нїе, всѣ̀ хи́трѡсти бѣсѡ́вскїѧ, и҆ всѣ̀ и҆з̾ѡбрѣ́тєнїѧ и҆́хъ, и҆́миже ᲂу҆хищрѧ́ютсѧ привлещѝ ᲂу҆́мъ ко мнѡ́гимъ и҆ разли̑чнымъ по́мысламъ, и҆счеза́ютъ и҆ разрꙋша́ютсѧ: и҆ тогда̀ ᲂу҆́мъ ѻ҆́нагѡ человѣ́ка быва́етъ свобо́денъ ѿ всегѡ̀, и҆ съ вели́кою вла́стїю благовре́меннѣ и҆стѧзꙋ́етъ по́мыслы всѣва́ємыѧ <anchor type="page" number="162"/> ѿ бѣсѡ́въ, и҆ съ вели́кимъ и҆скꙋ́сствомъ ѿгонѧ́етъ ѻ҆́ныѧ, и҆ се́рдцемъ чи́стымъ прино́ситъ моли́твы своѧ̑ бг҃ꙋ. Сїѐ є҆́сть нача́ло и҆́стиннагѡ житїѧ̀, и҆ є҆ли́цы не творѧ́тъ сегѡ̀ нача́ла, всꙋ́е трꙋжда́ютсѧ, и҆ не разꙋмѣ́ютъ сегѡ̀.</p>
<p>Нача́ло сегѡ̀ тре́тїѧгѡ ѡ҆́браза внима́нїѧ нѣ́сть сїѐ, є҆́же взира́ти на не́бо, и҆ воздѣва́ти рꙋ́цѣ своѝ, и҆ и҆мѣ́ти ᲂу҆́мъ сво́й въ небе́сныхъ воѡбраже́нїихъ, и҆ ѿтꙋ́дꙋ проси́ти по́мощи, занѐ сїѧ̑, ꙗ҆́коже реко́хомъ, сꙋ́ть свѡ́йства пе́рвагѡ ѡ҆́браза пре́лести: нижѐ па́ки сїѐ, є҆́же храни́ти ᲂу҆мо́мъ своѧ̑ чꙋ̑вства и҆ внима́ти соверше́ннѡ семꙋ̀, и҆ внꙋ́трєннїѧ бра̑ни, дꙋшѣ̀ причинѧ́ємыѧ ѿ врагѡ́въ, не зрѣ́ти, нижѐ внима́ти ѻ҆́нымъ, ꙗ҆́кѡ сїѧ̑ сꙋ́ть свѡ́йства втора́гѡ ѡ҆́браза, и҆ творѧ́щїй ѻ҆́ныѧ низлага́етсѧ ѿ бѣсѡ́въ, но са́мъ не низлага́етъ: поража́етсѧ, и҆ не вѣ́сть тогѡ̀: плѣнѧ́етсѧ, и҆ порабоща́етсѧ, и҆ не мо́жетъ сотвори́ти ѿмще́нїе плѣни́вшымъ є҆го̀, но всегда̀ врагѝ ꙗ҆́внѡ и҆ та́йнѡ ра́тꙋютъ є҆го̀, и҆ дѣ́лаютъ тщесла́вна и҆ самомни́тельна.</p>
<p>Ты́ же, возлю́бленне, а҆́ще хо́щеши спасти́сѧ, до́лженъ є҆сѝ нача́ти се́й тре́тїй ѡ҆́бразъ ѿсю́дꙋ. По соверше́ннѣмъ послꙋша́нїи, ѡ҆ не́мже предреко́хомъ, ꙗ҆́кѡ подоба́етъ тѝ храни́ти ѻ҆́ное къ дꙋхо́вномꙋ твоемꙋ̀ ѻ҆тцꙋ̀, и҆ твори́ти всѧ̑ дѣла̀ твоѧ̑ съ чи́стою со́вѣстїю а҆́ки пред̾ лице́мъ бг҃а. Кромѣ́ бо послꙋша́нїѧ не возмо́жно николи́же бы́ти со́вѣсти чи́стой: и҆ со́вѣсть твою̀ къ тре́мъ веще́мъ подоба́етъ тѝ храни́ти чи́стꙋю: пе́рвѣе къ бг҃ꙋ, пото́мъ къ дꙋхо́вномꙋ твоемꙋ̀ ѻ҆тцꙋ̀, и҆ тре́тїе ко и҆ны̑мъ лю́демъ, и҆ къ веще́мъ.</p>
<p>И҆ къ бг҃ꙋ до́лгъ и҆́маши сохрани́ти со́вѣсть твою̀ чи́стꙋю: си́рѣчь не твори́ти, є҆ли̑ка вѣ́си, ꙗ҆́кѡ непрїѧ̑тна бг҃ꙋ, и҆ неꙋгѡ́дна сꙋ́ть є҆мꙋ̀. Къ дꙋхо́вномꙋ твоемꙋ̀ ѻ҆тцꙋ̀ та́кожде, да твори́ши всѧ̑, є҆ли̑ка тѝ глаго́летъ, ни бо́лѣе заповѣ́данныхъ, ни ме́нѣе, но по предложе́нїю и҆ по во́ли є҆гѡ̀ си́це да хо́диши. Ко и҆ны̑мъ же лю́демъ подоба́етъ тѝ храни́ти со́вѣсть чи́стꙋю, не твори́ти и҆̀мъ тогѡ̀, є҆́же са́мъ ненави́диши и҆ не хо́щеши, дабы̀ твори́ли сїѐ ѻ҆нѝ тебѣ̀. И҆ въ веще́хъ па́ки, до́лгъ и҆́маши храни́тисѧ ѿ <anchor type="page" number="163"/> ѕлоꙋпотребле́нїѧ, си́рѣчь да ᲂу҆потреблѧ́еши всѐ подоба́ющимъ ѡ҆́бразомъ, пи́щꙋ, питїѐ и҆ ѻ҆де́ждꙋ: и҆ вкра́тцѣ, всѐ до́лженъ є҆сѝ твори́ти ꙗ҆́кѡ пред̾ лице́мъ бг҃а, и҆ ѿню́дъ да ни во є҆ди́номъ дѣ́лѣ ѡ҆блича́етъ и҆ терза́етъ тѧ̀ со́вѣсть твоѧ̀, ꙗ҆́кѡ не до́брѣ сотвори́лъ є҆сѝ. И҆ си́це да прохо́диши и҆́стинный и҆ неле́стный пꙋ́ть тре́тїѧгѡ ѡ҆́браза внима́нїѧ и҆ моли́твы, и҆́же є҆́сть се́й: ᲂу҆́мъ да храни́тъ се́рдце во вре́мѧ моли́твы, и҆ да пребыва́етъ при́снѡ внꙋ́трь ѻ҆́нагѡ, и҆ ѿтꙋ́дꙋ, сі́есть, и҆з̾ глꙋбины̀ се́рдца, да возсыла́етъ моли̑твы къ бг҃ꙋ: и҆ є҆гда̀ ѿ среды̀ се́рдца вкꙋ́ситъ, ꙗ҆́кѡ бла́гъ гдⷭ҇ь, и҆ ᲂу҆слади́тсѧ, не ктомꙋ̀ бꙋ́детъ и҆сходи́ти ѿ мѣ́ста серде́чнагѡ: и҆ тогда̀ рече́тъ, ꙗ҆́коже а҆по́столъ пе́тръ, добро̀ є҆́сть на́мъ здѣ̀ бы́ти<footnote lang="cu">Матѳ. гл. з҃і, ст. д҃.</footnote>. И҆ вы́нꙋ въ сїѐ, си́рѣчь, внꙋ́трь се́рдца зрѣ́ти, и҆ та́мѡ ѡ҆браща́тисѧ бꙋ́детъ, вымышлѧ́ѧ ѡ҆́бразъ нѣ́кїй прогонѧ́ти всѣ̀ по́мыслы всѣва́ємыѧ та́мѡ ѿ врага̀ дїа́вола. Ѻ҆ба́че тѣ̑мъ, є҆ли́цы не и҆́мꙋтъ никакова́гѡ вѣ́дѣнїѧ ѡ҆ спаси́тельномъ се́мъ дѣ́ланїи, мно́жицею ꙗ҆влѧ́етсѧ ѻ҆но̀ вельмѝ трꙋ́днымъ и҆ тѣ́снымъ. Но є҆ли́цы вкꙋси́ша сла́дость, ю҆́же и҆́мать, и҆ наслади́шасѧ сла́достїю во глꙋбинѣ̀ се́рдца своегѡ̀, сі́и съ бж҃е́ственнымъ па́ѵломъ возглаго́лютъ: Кто́ ны разлꙋчи́тъ ѿ любвѐ хрⷭ҇то́вы<footnote lang="cu">Ри́м. гл. и҃, ст. л҃є.</footnote>; и҆ прѡ́чаѧ.</p>
<p>Свѧті́и ѻ҆тцы̀ на́ши, слы́шѧ гдⷭ҇а глаго́люща во свѧще́нномъ є҆ѵⷢ҇лїи, ꙗ҆́кѡ ѿ се́рдца и҆схо́дѧтъ помышлє́нїѧ ѕла̑ѧ, ᲂу҆бі̑йства, прелюбодѣѧ̑нїѧ, любодѣѧ̑нїѧ, татьбы̑, лжесвидѣ́тєльства, хꙋлы̑, и҆ ꙗ҆́кѡ сїѧ̑ сꙋ́ть сквернѧ̑щаѧ человѣ́ка<footnote lang="cu">Матѳ. гл. є҃і, ст. ѳ҃і и҆ к҃.</footnote>: и҆ па́ки слы́шѧ въ дрꙋго́мъ мѣ́стѣ є҆ѵⷢ҇лїа, ꙗ҆́кѡ заповѣ́дꙋетъ на́мъ, ѡ҆чи́стити внꙋтрьꙋ́дꙋ стклѧ́ницы, да бꙋ́детъ и҆ внѣ́шнее чи́сто<footnote lang="cu">Матѳ. гл. к҃г, ст. к҃ѕ.</footnote>: ѡ҆ста́виша всѧ́кое и҆но́е дѣ́ло, и҆ подвиза́хꙋсѧ всѧ́чески въ се́мъ дѣ́ланїи, си́рѣчь въ хране́нїи се́рдца, вѣ́дѧще и҆звѣ́стнѡ, ꙗ҆́кѡ вкꙋ́пѣ съ си́мъ дѣ́ланїемъ стѧ́жꙋтъ ᲂу҆до́бнѡ всѧ́кꙋю и҆нꙋ́ю добродѣ́тель: но кромѣ̀ сегѡ̀ не мо́жетъ стѧжа́тисѧ и҆ пребы́ти ни є҆ди́наѧ добродѣ́тель. Сїѐ дѣ́ланїе нѣ́цыи ѿ ѻ҆тє́цъ на́шихъ и҆менова́ша <anchor type="page" number="164"/> безмо́лвїе серде́чное: и҆ні́и ѻ҆́ное нареко́ша внима́нїе, и҆ні́и трезвѣ́нїе и҆ противорѣ́чїе, и҆ні́и и҆стѧза́нїе по́мыслѡвъ и҆ хране́нїе ᲂу҆ма̀. Поне́же всѝ ᲂу҆пражднѧ́хꙋсѧ въ се́мъ, и҆ си́мъ сподо́бишасѧ бж҃е́ственныхъ дарова́нїй, и҆ ѡ҆ се́мъ глаго́летъ и҆ є҆кклесїа́стъ: Весели́сѧ, ю҆́ноше, въ ю҆́ности твое́й, и҆ ходѝ въ пꙋте́хъ се́рдца твоегѡ̀ непоро́ченъ<footnote lang="cu">Є҆ккл. гл. а҃і, ст. ѳ҃.</footnote> и҆ чи́стъ, и҆ ᲂу҆далѝ се́рдце твоѐ ѿ помышле́нїй. И҆ ѡ҆ се́мъ са́момъ глаго́летъ и҆ при́точникъ: а҆́ще взы́детъ на тѧ̀ прило́гъ дїа́вола, да не ѡ҆ста́виши вни́ти въ мѣ́сто твоѐ<footnote lang="cu">Є҆ккл. гл. і҃, ст. д҃.</footnote>, мѣ́сто же разꙋмѣ́етъ се́рдце. И҆ гдⷭ҇ь на́шъ глаго́летъ во сщ҃е́нномъ є҆ѵⷢ҇лїи: не возноси́тесѧ<footnote lang="cu">Лꙋкѝ гл. в҃і, ст. к҃ѳ.</footnote>, си́рѣчь, не расточа́йте ᲂу҆ма̀ ва́шегѡ сѣ́мѡ и҆ ѻ҆ва́мѡ. и҆ во и҆но́мъ мѣ́стѣ па́ки глаго́летъ: блаже́ни ни́щїи дꙋ́хомъ<footnote lang="cu">Матѳ. гл. є҃, ст. г҃.</footnote>, си́рѣчь, блаже́ни сꙋ́ть тѣ̀, є҆ли́цы не стѧжа́ша въ се́рдце своѐ ни є҆ди́ныѧ мы́сли сегѡ̀ мі́ра, но сꙋ́ть ни́щи ѿ всѧ́кагѡ по́мысла мїрска́гѡ. И҆ всѝ бж҃е́ственнїи ѻ҆тцы̀ на́ши писа́ша мно́гѡ ѡ҆ се́мъ, и҆ кто̀ хо́щетъ прочестѝ писа̑нїѧ и҆́хъ, да ви́дитъ, є҆ли̑ка написа̀ подви́жникъ ма́ркъ, и҆ є҆ли̑ка речѐ ст҃ы́й і҆ѡа́ннъ лѣ́ствичникъ, и҆ преподо́бный и҆сѵ́хїй, и҆ сїнаи́тъ фїлоѳе́й, и҆ а҆́вва и҆са́їа, и҆ вели́кїй варсоно́фїй, и҆ и҆́ни мно́зи.</p>
<p>И҆ вкра́тцѣ: кто̀ не вне́млетъ храни́ти ᲂу҆́мъ сво́й, то́тъ не мо́жетъ бы́ти чи́стъ се́рдцемъ, и҆ сподо́битисѧ зрѣ́ти бг҃а. Кто̀ не вне́млетъ, то́тъ не мо́жетъ бы́ти ни́щь дх҃омъ, нижѐ мо́жетъ пла́кати и҆ рыда́ти, и҆лѝ бы́ти кро́токъ и҆ смире́нъ, и҆лѝ бы́ти ми́лостивъ и҆ миротво́рецъ, и҆лѝ и҆згна́нъ пра́вды ра́ди: и҆ да рекꙋ̀ воѻбщѐ: не мо́жно стѧжа́ти дрꙋгі́ѧ добродѣ́тєли и҆ны́мъ ѡ҆́бразомъ, то́чїю си́мъ внима́нїемъ. Сегѡ̀ ра́ди па́че всегѡ̀ ѡ҆ не́мъ подоба́етъ тѝ пещи́сѧ, да пости́гнеши и҆скꙋ́сомъ сїѧ̑, ꙗ҆̀же тѝ глаго́лю. А҆́ще же хо́щеши позна́ти и҆ ѡ҆́бразъ, ка́кѡ сїѐ твори́ти, а҆́зъ тѝ рекꙋ̀ и҆ ѡ҆ се́мъ по си́лѣ, ты́ же внемлѝ до́брѣ.</p>
<p>Трѝ вє́щи потре́ба тѝ храни́ти пре́жде всегѡ̀ и҆но́гѡ: пе́рвое, безпопече́нїе ѡ҆ всѧ́кой ве́щи ка́къ благосло́вной, та́къ и҆ неблагосло́вной и҆ сꙋ́етной, си́рѣчь, ᲂу҆мерщвле́нїе ѿ всѣ́хъ си́хъ: <anchor type="page" number="165"/> второ́е, со́вѣсть чи́стꙋ во все́мъ, ꙗ҆́коже реко́хомъ, да не ѡ҆блича́етъ тѧ̀ со́вѣсть ни во є҆ди́ной ве́щи: и҆ тре́тїе, безпристра́стїе соверше́нное, да не ᲂу҆клонѧ́етсѧ по́мыслъ тво́й въ пристра́стїе ни є҆ди́ныѧ мїрскі́ѧ ве́щи. Посе́мъ сѧ́ди во є҆ди́номъ мѣ́стѣ ѻ҆со́бенномъ и҆ безмо́лвномъ наединѣ̀, во є҆ди́номъ ᲂу҆глѣ̀, и҆ затворѝ две́рь, и҆ соберѝ ᲂу҆́мъ тво́й ѿ всѧ́кїѧ привре́менныѧ и҆ сꙋ́етныѧ ве́щи, та́же прилѣпѝ къ пе́рсемъ брадꙋ̀ твою̀, и҆ внима́й въ се́рдцѣ ᲂу҆мо́мъ твои́мъ и҆ чꙋ́вственными твои́ми ѻ҆ча́ми, и҆ ᲂу҆держѝ ма́ло дыха́нїе твоѐ, и҆ да и҆́маши та́мѡ ᲂу҆́мъ тво́й, и҆ и҆спытꙋ́й ᲂу҆́мнѣ ѡ҆брѣстѝ мѣ́сто, и҆дѣ́же є҆́сть се́рдце твоѐ, да бꙋ́детъ та́мѡ соверше́ннѡ и҆ ᲂу҆́мъ тво́й: и҆ въ нача́лѣ ѡ҆брѧ́щеши та́мѡ тьмꙋ̀, и҆ ѡ҆слѣпле́нїе мно́гое, и҆ жесто́кость: по́слѣжде, є҆гда̀ твори́ти бꙋ́деши, сїѐ внима́нїе непреста́ннѡ но́щь и҆ де́нь, ѡ҆брѧ́щеши, ѽ чꙋдесѐ! непреста́нное весе́лїе. Поне́же ᲂу҆́мъ подвиза́ѧсѧ въ се́мъ ѡ҆брѧ́щетъ мѣ́сто серде́чное, и҆ тогда̀ а҆́бїе ᲂу҆́зритъ та́мѡ сицєва́ѧ, ꙗ҆̀же не ви́дѣ николи́же, нижѐ вѣ́дѧше. Оу҆́зритъ бо воздꙋ́хъ ѻ҆́ный ѡ҆брѣта́ющїйсѧ та́мѡ внꙋ́трь се́рдца, и҆ всего̀ себѐ свѣ́тла, и҆ и҆спо́лненна всѧ́кагѡ благоразꙋ́мїѧ и҆ разсꙋжде́нїѧ. И҆ ѿто́лѣ и҆ впре́дь, ѿкꙋ́да бы ни возни́къ, и҆ ни ꙗ҆ви́лсѧ нѣ́кїй по́мыслъ, пре́жде не́жели ѻ҆́нъ вни́детъ, и҆ и҆з̾ѡбрази́тсѧ, а҆́бїе прогонѧ́етъ є҆го̀ ѿтꙋ́дꙋ, и҆ потреблѧ́етъ и҆́менемъ і҆и҃совымъ, си́рѣчь си́мъ: гдⷭ҇и і҆и҃се хрⷭ҇тѐ, поми́лꙋй мѧ̀! И҆ ѿсю́дꙋ ᲂу҆жѐ ᲂу҆́мъ человѣ́чь начина́етъ и҆мѣ́ти памѧтоѕло́бїе и҆ не́нависть къ бѣсѡ́мъ, и҆ бра́нь непреста́ннꙋю, и҆ воздвиза́етъ на ни́хъ ꙗ҆́рость є҆сте́ственнꙋю, го́нитъ и҆̀хъ, бїе́тъ и҆ потреблѧ́етъ. Прѡ́чаѧ же, ꙗ҆̀же навыко́ша бы́ти, позна́еши по си́хъ съ по́мощїю бж҃їею, са́мъ и҆скꙋ́сомъ посре́дствомъ внима́нїѧ ᲂу҆ма̀ твоегѡ̀, и҆ держа̀ въ се́рдцѣ і҆и҃са, си́рѣчь моли́твꙋ сїю̀: гдⷭ҇и і҆и҃се хрⷭ҇тѐ, и҆ прѡ́чаѧ: глаго́летъ бо и҆ нѣ́кїй ѿ ѻ҆тє́цъ: Сѣдѝ въ ке́ллїи твое́й, и҆ ѻ҆на̀ тѧ̀ всемꙋ̀ наꙋ́читъ.</p>
<p>Воп: Чесѡ̀ ра́ди пе́рвый и҆ вторы́й ѡ҆́бразъ, ѡ҆ ни́хже реко́хомъ, не мо́гꙋтъ и҆спра́вити сегѡ̀;</p>
<p>Ѿв: Поне́же не прохо́димъ мы̀ сїѧ̑, ꙗ҆́коже подоба́етъ. Занѐ и҆ ст҃ы́й і҆ѡа́ннъ лѣ́ствичникъ ᲂу҆подоблѧ́етъ сі́и трѝ ѡ҆́бразы <anchor type="page" number="166"/> лѣ́ствицѣ ѡ҆ четыре́хъ степе́нехъ, и҆ глаго́летъ: ѻ҆́ви ᲂу҆кроща́ютъ и҆ ᲂу҆малѧ́ютъ стра̑сти: и҆ ѻ҆́ви пою́тъ, си́рѣчь, мо́лѧтсѧ ᲂу҆сты̑ свои́ми: и҆ ѻ҆́ви ᲂу҆пражднѧ́ютсѧ во ᲂу҆́мной моли́твѣ: и҆ ѻ҆́ви восхо́дѧтъ къ видѣ́нїю. Тѣ́мже хотѧ́щїи взы́ти на сі́и четы́ре степє́ни, да не начина́ютъ съ верхꙋ̀ и҆дтѝ на ни́зъ, но съ ни́зꙋ на ве́рхъ да восхо́дѧтъ на пе́рвꙋю степе́нь, пото́мъ на вторꙋ́ю, и҆ тогда̀ на тре́тїю, а҆ по́слѣ на четве́ртꙋю. И҆ си́мъ ѡ҆́бразомъ мо́жетъ всѧ́къ ѿ землѝ возста́ти, и҆ взы́ти на не́бо. И҆ пе́рвѣе потре́ба подвиза́тисѧ, ꙗ҆́кѡ да ᲂу҆кроти́тъ и҆ ᲂу҆ма́литъ стра̑сти: второ́е, да ᲂу҆пражднѧ́етсѧ во ѱалмопѣ́нїи, си́рѣчь, да мо́литсѧ ᲂу҆сты̑: є҆гда́ бо ᲂу҆ма́лѧтсѧ стра̑сти, тогда̀ ᲂу҆жѐ моли́тва по є҆стествꙋ̀ подае́тъ весе́лїе и҆ сла́дость ѧ҆зы́кꙋ, и҆ вмѣнѧ́етсѧ благоꙋго́дною бг҃ови: тре́тїе, да мо́литсѧ ᲂу҆́мнѣ: и҆ четве́ртое, да восхо́дитъ къ видѣ́нїю. И҆ пе́рвое є҆́сть новонача́льныхъ, второ́е возраста́ющихъ въ пред̾ꙋспѣ́ѧнїи, тре́тїе дости́гшихъ до кра́йнѧгѡ предспѣ́ѧнїѧ, а҆ четве́ртое є҆́сть соверше́нныхъ.</p>
<p>И҆ та́кѡ нача́ло нѣ́сть и҆́но, то́чїю ᲂу҆мале́нїе страсте́й, ꙗ҆̀же не ᲂу҆малѧ́ютсѧ въ дꙋшѣ̀ и҆нѣ́мъ ѡ҆́бразомъ, то́чїю хране́нїемъ се́рдца и҆ внима́нїемъ. Ѿ се́рдца бо и҆схо́дѧтъ, ꙗ҆́коже глаго́летъ влⷣка на́шъ, помышлє́нїѧ ѕла̑ѧ, сквернѧ̑щаѧ человѣ́ка<footnote lang="cu">Матѳ. гл. є҃і, ст. ѳ҃і.</footnote>, и҆ та́мѡ тре́бꙋетсѧ бы́ти хране́нїю и҆ внима́нїю. И҆ є҆гда̀ стра̑сти преста́нꙋтъ и҆ ᲂу҆ма́лѧтсѧ ѿ бра́ни и҆ сопротивле́нїѧ, є҆́же твори́тъ на ни́хъ се́рдце, тогда̀ ᲂу҆́мъ жела́етъ и҆ взыскꙋ́етъ, ка́кѡ бы примири́тисѧ съ бг҃омъ, и҆ си́це ᲂу҆множа́етъ моли́твꙋ, и҆ ᲂу҆пражднѧ́етсѧ въ не́й: и҆ си́мъ жела́нїемъ и҆ моли́твою ᲂу҆крѣплѧ́емь, прогонѧ́етъ всѧ̑ ѻ҆́крестъ по́мыслы, и҆̀же покꙋша́ютсѧ вни́ти въ се́рдце, поража́ѧ и҆̀хъ моли́твою. И҆ тогда̀ быва́етъ бра́нь, ра́тꙋютъ съ вели́кимъ возмꙋще́нїемъ лꙋка́вїи бѣ́си, и҆ дѣ́йствїемъ страсте́й творѧ́тъ мѧте́жъ и҆ бꙋ́рю въ се́рдцѣ, но и҆́менемъ і҆и҃са хрⷭ҇та̀ потреблѧ́ютсѧ и҆ разрꙋша́ютсѧ, ꙗ҆́коже во́скъ ѿ ѻ҆гнѧ̀. И҆ па́ки, є҆гда̀ ѿгна́ни бꙋ́дꙋтъ, и҆ ѿи́дꙋтъ ѿ се́рдца, не престаю́тъ, но <anchor type="page" number="167"/> возмꙋща́ютъ ᲂу҆́мъ внѣ́шними чꙋ́вствы ѿвнѣ̀: и҆ сегѡ̀ ра́ди ѕѣлѡ̀ ско́рѡ ѡ҆щꙋща́етъ ᲂу҆́мъ тишинꙋ̀ и҆ безмо́лвїе въ себѣ̀: є҆гда́ бо не и҆́мꙋтъ си́лы возмꙋти́ти ᲂу҆́мъ во глꙋбинѣ̀, возмꙋща́ютъ є҆го̀ ѿвнѣ̀ мечта́нїѧми. Тѣ́мже невозмо́жно свободи́тисѧ соверше́ннѡ бра́ни, и҆ не ра́тꙋемꙋ бы́ти ѿ лꙋка́выхъ си́хъ дꙋхѡ́въ. Поне́же сїѐ є҆́сть соверше́нныхъ и҆ тѣ́хъ, є҆ли́цы ᲂу҆дали́шасѧ соверше́ннѡ ѿ всегѡ̀, и҆ пребыва́ютъ вы́нꙋ во внима́нїи се́рдца. И҆́же ᲂу҆́бѡ прохо́дитъ сїѧ̑ по чи́нꙋ, ка́ждое во вре́мѧ своѐ, се́й мо́жетъ по ѡ҆чище́нїи се́рдца своегѡ̀ ѿ страсте́й, и҆ во ѱалмопѣ́нїи ᲂу҆пражднѧ́тисѧ соверше́ннѣ ве́сь, и҆ по́мыслѡмъ противора́товати, и҆ на не́бо взира́ти чꙋ́вственными ѻ҆ча́ми, є҆гда̀ потре́бно бꙋ́детъ, ᲂу҆́мными же дꙋше́вными зрѣ́ти ѻ҆́ное, и҆ моли́тисѧ чи́стѡ во и҆́стинѣ, ꙗ҆́коже подоба́етъ.</p>
<p>Ѻ҆ба́че взира́ти на не́бо ѕѣлѡ̀ рѣ́дкѡ подоба́етъ стра́ха ра́ди лꙋка́выхъ на воздꙋ́сѣ дꙋхѡ́въ, сегѡ̀ ра́ди и҆ и҆менꙋ́ютсѧ воздꙋ́шнїи дꙋ́си, и҆́же произво́дѧтъ мнѡ́гїѧ и҆ разли̑чныѧ пре́лєсти на воздꙋ́сѣ: подоба́етъ ᲂу҆̀бо на́мъ внима́ти. Поне́же сегѡ̀ то́чїю тре́бꙋетъ ѿ на́съ бг҃ъ, да бꙋ́детъ ѡ҆чище́нно се́рдце на́ше хране́нїемъ и҆ внима́нїемъ. И҆ а҆́ще ко́рень є҆́сть свѧ́тъ, ꙗ҆́коже глаго́летъ а҆по́столъ, ꙗ҆́вѣ, ꙗ҆́кѡ и҆ вѣ̑тви сꙋ́ть свѧ́ти и҆ пло́дъ<footnote lang="cu">Ри́м. гл. а҃і, ст. ѕ҃і.</footnote>. Без̾ сегѡ́ же ѡ҆́браза, ѡ҆ не́мже реко́хомъ, возводѧ́й ѻ҆́чи своѝ и҆ ᲂу҆́мъ сво́й на не́бо, и҆ хотѧ́й воѡбража́ти нѣ́что ᲂу҆́мственно, мечта̑нїѧ зри́тъ, и҆ лѡ́жныѧ пре́лєсти, а҆ не и҆́стинныѧ, занѐ и҆́мать нечи́сто се́рдце своѐ. Ча́стѡ, ꙗ҆́коже реко́хомъ, пе́рвый и҆ вторы́й ѡ҆́бразъ во ᲂу҆спѣ́ѧнїе не приво́дѧтъ человѣ́ка. Ꙗ҆́коже бо хотѧ́ще зда́ти до́мъ, пе́рвѣе не полага́емъ ве́рхъ, пото́мъ ѡ҆снова́нїе, поне́же сїѐ є҆́сть невозмо́жно: но пе́рвѣе полага́емъ ѡ҆снова́нїе, пото́мъ зи́ждемъ до́мъ, та́же полага́емъ ве́рхъ. Си́це подоба́етъ на́мъ твори́ти и҆ въ дꙋхо́вномъ дѣ́ланїи: пе́рвѣе да полага́емъ ѡ҆снова́нїе, си́рѣчь, да сохрани́мъ се́рдце, и҆ да ᲂу҆ма́лимъ ѿ негѡ̀ стра̑сти, пото́мъ да сози́ждемъ дꙋхо́вный до́мъ, си́рѣчь, да ѿрази́мъ <anchor type="page" number="168"/> возмꙋще́нїе лꙋка́выхъ дꙋхѡ́въ, вою́ющихъ на на́съ чрез̾ чꙋ́вствы, и҆ да бѣжи́мъ скорѣ́е бра́ни и҆́хъ, и҆ тогда̀ да полага́емъ и҆ ве́рхъ, си́рѣчь, да ᲂу҆клони́мсѧ соверше́ннѡ ѿ всѣ́хъ веще́й, да ми́рни бꙋ́демъ, ꙗ҆́коже подоба́етъ, и҆ да соедини́мсѧ соверше́ннѡ бг҃ꙋ. И҆ си́це да соверша́емъ дꙋхо́вный до́мъ ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва во вѣ́ки вѣкѡ́въ, а҆ми́нь.</p>
</document>
