<?xml version="1.0" encoding="utf-8"?>
<document lang="cu" xmlns="http://www.ponomar.net/culiturgical">
<anchor type="page" number="501"/>
<p>Є҆ѵа́грїй, премꙋ́дрый и҆ ᲂу҆че́ный мꙋ́жъ, процвѣтѐ ѻ҆́колѡ тре́хъ сѡ́тъ ѻ҆смидесѧ́тагѡ лѣ́та, ѿ вели́кагѡ васі́лїа произведе́нъ бы́въ въ досто́инство чтеца̀, ѿ бра́та є҆гѡ̀ григо́рїа нѵ́сскагѡ рꙋкоположе́нъ во дїа́кона. Сщ҃є́ннымъ же словесє́мъ нака́занъ бѣ̀ ѿ григо́рїа бг҃осло́ва, при не́мже и҆ а҆рхїдїа́кономъ бѣ̀, є҆гда̀ ѻ҆́нъ пра́вѧше це́рковїю кѡнстантїнопо́льскою, по свидѣ́тельствꙋ нїки́фора ка́ллїста въ кни́гѣ а҃і, гл. м҃в. Напослѣ́докъ же ѿре́кшисѧ сꙋ́щихъ въ мі́рѣ, въ мона́шеское встꙋпѝ житїѐ. Бы́въ же то́нкихъ понѧ́тїй, и҆ во и҆зраже́нїи мы́слей вельмѝ си́льный, мнѡ́гїѧ и҆ разли́чныѧ сочинє́нїѧ ѡ҆ста́ви, и҆з̾ ко́ихъ настоѧ́щее къ безмо́лвствꙋющымъ сло́во, и҆ главы̑ є҆гѡ̀ ѡ҆ разли́чїи страсте́й и҆ по́мыслѡвъ предлага́ємыѧ, ꙗ҆́кѡ вельмѝ потрє́бныѧ и҆ полє́зныѧ, въ настоѧ́щей кни́гѣ положи́ти сꙋди́хомъ.</p>
<anchor type="page" number="502"/>
<p>Є҆ѵа́грїа мона́ха ѡ҆́бразъ и҆́ночества,</p>
<p>поꙋча́ющїй, ка́кѡ подоба́етъ подви́жничествовати и҆ безмо́лвствовати.</p>
<p>Оу҆ і҆еремі́и рече́но є҆́сть: и҆ ты̀ да не по́ймеши себѣ̀ жены̀ на мѣ́стѣ се́мъ. Ꙗ҆́кѡ сїѧ̑ глаго́летъ гдⷭ҇ь ѡ҆ сынѣ́хъ и҆ дще́рехъ, ражда́ющихсѧ на мѣ́стѣ се́мъ: сме́ртїю болѣ́зненною поги́бнꙋтъ.<footnote lang="cu">Глава̀ ѕ҃і, ст. а҃ и҆ слѣ́д.</footnote> Сїѐ показꙋ́ютъ ѻ҆́ныѧ сло́ва, ꙗ҆́кѡ по а҆пⷭ҇лꙋ: ѡ҆жени́выйсѧ человѣ́къ пече́тсѧ ѡ҆ мїрски́хъ, ка́кѡ ᲂу҆годи́ти женѣ̀, и҆ раздѣли́сѧ. И҆, посѧ́гшаѧ жена̀ пече́тсѧ ѡ҆ мїрски́хъ, ка́кѡ ᲂу҆годи́ти мꙋ́жꙋ.<footnote lang="cu">а҃ Кор. гл. з҃, ст. л҃г и҆ л҃д.</footnote> Ѿню́дꙋже ꙗ҆́вѣ, ꙗ҆́кѡ не то́чїю ѡ҆ бꙋ́дꙋщихъ по бра́чномꙋ житїю̀ сынѣ́хъ и҆ дще́рехъ ᲂу҆ проро́ка рече́сѧ сїѐ: сме́ртїю болѣ́зненною и҆з̾о́мрꙋтъ,<footnote lang="cu">І҆ерем. гл. ѕ҃і, ст. д҃.</footnote> но и҆ ѡ҆ ражда́ющихсѧ въ се́рдцѣ и҆́хъ сынѣ́хъ и҆ дще́рехъ, си́рѣчь, плотски́хъ по́мыслѣхъ, и҆ по́хотѧхъ, ꙗ҆́кѡ въ болѣ́зненномъ, и҆ немощно́мъ, и҆ ѡ҆сла́бномъ мꙋдрова́нїи мі́ра сегѡ̀ и҆з̾о́мрꙋтъ и҆ сі́и, и҆ небе́снагѡ живота̀ не наслѣ́дѧтъ. Не ѡ҆жени́выйсѧ же, глаго́летъ, пече́тсѧ ѡ҆ гдⷭ҇нихъ, ка́кѡ ᲂу҆годи́ти гдⷭ҇еви,<footnote lang="cu">а҃ Кор. гл. з҃, ст. л҃в.</footnote> и҆ присноцвѣтꙋ́щыѧ, и҆ безсмє́ртныѧ плоды̀ вѣ́чнагѡ живота̀ сотвори́тъ. Тако́въ є҆́сть и҆́нокъ, и҆ тако́мꙋ подоба́етъ бы́ти и҆́нокꙋ, ᲂу҆далѧ́ющꙋсѧ ѿ жены̀, не творѧ́щꙋ сы́на, и҆лѝ дще́ри въ мѣ́стѣ предрече́нномъ, и҆ во́инꙋ та́кожде хрⷭ҇то́вꙋ бы́ти є҆мꙋ̀ невеществолюби́вꙋ, и҆ безпопечи́тельнꙋ, без̾ всѧ́кагѡ мѧте́жнагѡ <anchor type="page" number="503"/> помышле́нїѧ и҆ дѣѧ́нїѧ, ꙗ҆́коже и҆ а҆пⷭ҇лъ глаго́летъ: никто́же во́инъ быва́ѧ ѡ҆бѧзꙋ́етсѧ кꙋ́плѧми жите́йскими, да воево́дѣ ᲂу҆го́денъ бꙋ́детъ.<footnote lang="cu">в҃ Тїм. гл. в҃, ст. д҃.</footnote> Въ си́хъ наипа́че да пребыва́етъ и҆́нокъ, всѣ̀ вє́щи мі́ра сегѡ̀ ѡ҆ста́вивый, и҆ ко кра̑снымъ, и҆ дѡ́брымъ, безмо́лвїѧ трофе́амъ, побѣдозна́менїѧмъ, текꙋ́щїй. Ко́ль красе́нъ бо, и҆ до́бръ безмо́лвїѧ по́двигъ! ко́ль красе́нъ вои́стиннꙋ и҆ до́бръ! И҆́го бо сегѡ̀ є҆́сть бла́го, и҆ бре́мѧ легко̀.<footnote lang="cu">Матѳ. гл. а҃і, ст. л҃.</footnote> Ра́достно жи́тельство, сла́достно дѣѧ́нїе. Хо́щеши ли ᲂу҆́бѡ, возлю́бленне, ᲂу҆едине́нное житїѐ воспрїѧ́ти, ꙗ҆́коже є҆́сть, и҆ ко трофе́амъ безмо́лвїѧ тещѝ; Ѡ҆ста́ви та́мѡ попечє́нїѧ мїрска̑ѧ, и҆ въ си́хъ сꙋ̑щаѧ нача̑ла и҆ вла̑сти, си́рѣчь бꙋ́ди безвеще́ственъ, безстра́стенъ, без̾ всѧ́кїѧ по́хоти, да чꙋ́ждъ бы́въ всѧ́кагѡ ѕлоѻбстоѧ́нїѧ, возмо́жеши безмо́лвствовати до́брѣ. А҆́ще бо кто̀ ѿ си́хъ себѧ̀ не ѿврати́тъ, не возмо́жетъ и҆спра́вити сїѐ жи́тельствованїе. Бра́шенъ ма́лыхъ приде́рживайсѧ, и҆ ᲂу҆добонебрего́мыхъ, а҆ не мно́гихъ и҆ ᲂу҆добопреле́стныхъ. А҆́ще же и҆ ꙗ҆́кѡ страннолю́бїѧ ра́ди ѡ҆ многоцѣ́нныхъ по́мыслъ бꙋ́детъ, ѡ҆ста́ви се́й по́мыслъ, ѿню́дъ не повини́сѧ є҆мꙋ̀. Кова́рствꙋетъ бо си́мъ вра́гъ, кова́рствꙋетъ ѿлꙋчи́ти ѿ безмо́лвїѧ. И҆́маши гдⷭ҇а і҆и҃са ᲂу҆корѧ́юща нѣ́какѡ пекꙋ́щꙋюсѧ ѡ҆ таковы́хъ дꙋ́шꙋ, ма́рѳꙋ, и҆ глаго́люща, что̀ ѡ҆ мно́зѣ пече́шисѧ и҆ мо́лвиши; є҆ди́но є҆́сть на потре́бꙋ,<footnote lang="cu">Лꙋкѝ гл. і҃, ст. м҃а.</footnote> слꙋ́шати повелѣва́етъ, бж҃е́ственное сло́во, и҆ пото́мъ без̾ ᲂу҆трꙋжде́нїѧ всѐ ѡ҆брѧ́щеши. Тѣ́мже и҆ а҆́бїе прилага́етъ глаго́лѧ: мр҃і́а во благꙋ́ю ча́сть и҆збра̀, ꙗ҆́же не ѿи́метсѧ ѿ неѧ̀.<footnote lang="cu">Лꙋкѝ гл. і҃, ст. м҃в.</footnote> И҆́маши же и҆ вдови́цы саре́птскїѧ примѣ́ръ, чѣ́мъ ѻ҆на̀ проро́ка ᲂу҆гости́ла. А҆́ще бы и҆ хлѣ́бъ є҆ди́нъ и҆мѣ́лъ ты̀, а҆́ще бы со́ль, а҆́ще бы во́дꙋ, мо́жеши си́ми сотвори́ти страннолю́бїѧ мздꙋ̀. А҆́ще же и҆ си́хъ не и҆мѣ́лъ бы, но то́кмѡ произволе́нїемъ благи́мъ прїимѝ стра́ннаго, и҆ сло́во благо́е є҆мꙋ̀ препода́ждь, та́кожде мо́жеши страннолю́бїѧ мздꙋ̀ прїѡбрѣстѝ. Бл҃го бо, глаго́летсѧ, сло́во па́че даѧ́нїѧ (а҆́ввы дѡроѳе́а, ли́стъ <anchor type="page" number="504"/> ч҃ѕ на ѡ҆боро́тѣ). Такова̑ѧ ѡ҆ ми́лостыни подоба́етъ тѝ мꙋ́дрствовати. Ви́ждь ᲂу҆́бѡ, да не пожела́еши бога́тство и҆мѣ́ти длѧ раздаѧ́нїѧ ᲂу҆бѡ́гимъ. Є҆́сть бо и҆ сїѧ̀ пре́лесть лꙋка́вагѡ, къ тщесла́вїю ча́стѡ приводѧ́щаѧ, и҆ въ винꙋ̀ многопы́тства вверга́ющаѧ ᲂу҆́мъ. И҆́маши во є҆ѵⷢ҇лїи ѿ гдⷭ҇а і҆и҃са свидѣ́тельствꙋемꙋю вдови́цꙋ двꙋмѧ̀ то́чїю ле́птами, превзоше́дшꙋю бога́тыхъ произволе́нїе и҆ си́лꙋ. Вси́ бо, глаго́летъ, ѿ и҆збы́тка вверго́ша въ сокро́вищное храни́лище: сїѧ́ же всѐ и҆мѣ́нїе своѐ.<footnote lang="cu">Лꙋкѝ гл. к҃а, ст. д҃.</footnote> Ѡ҆ ѻ҆де́ждахъ же рекꙋ̀: не пожела́й и҆зли́шнїѧ и҆мѣ́ти ѻ҆дє́жды, то́чїю потрє́бныѧ длѧ нꙋ́жды тѣле́сной промышлѧ́й. Возве́рзи на гдⷭ҇а па́че печа́ль твою̀, и҆ то́й ѡ҆ тебѣ̀ промы́слитъ.<footnote lang="cu">Ѱал. н҃д, ст. к҃г. а҃ Петр. гл. є҃, ст. з҃.</footnote> То́й, глаго́летсѧ бо пече́тсѧ ѡ҆ ва́съ. А҆́ще бы потре́бно бы́ло ꙗ҆́стїй, и҆лѝ ѻ҆де́ждъ, не ᲂу҆срами́сѧ ѿ дрꙋги́хъ тѝ приноси̑маѧ прїѧ́ти: сїе́ бо є҆́сть го́рдости ви́дъ. А҆́ще же и҆ са́мъ въ си́хъ и҆збы́точествꙋеши, да́ждь лиша́ющемꙋсѧ. Та́кѡ бг҃ъ ча́дѡмъ свои̑мъ ᲂу҆домостроѧ́тисѧ хо́щетъ. Сегѡ̀ ра́ди и҆ а҆по́столъ, къ корі́нѳѧнѡмъ пишѧ̀, ѡ҆ лиша́ющихсѧ глаго́ла: ва́ше и҆збы́точествїе во ѻ҆́нѣхъ лише́нїе, да и҆ ѻ҆́ныхъ и҆збы́токъ бꙋ́детъ въ ва́ше лише́нїе, ꙗ҆́кѡ да бꙋ́детъ ра́венство, ꙗ҆́коже пи́сано, и҆́же мно́гое не преꙋмно́жилъ є҆́сть: и҆ и҆́же ма́лое не ᲂу҆ма́лилъ.<footnote lang="cu">в҃ Кор. гл. и҃, ст. д҃і и҆ є҃і.</footnote> И҆мѣ́ѧ ᲂу҆́бѡ подоба̑ющаѧ длѧ настоѧ́щагѡ вре́мени, да не пече́шисѧ ѡ҆ бꙋ́дꙋщемъ вре́мени, ꙗ҆́коже ѡ҆ днѝ є҆ди́номъ, ѡ҆ седми́цѣ и҆лѝ мѣ́сѧцѣхъ. Настꙋпи́вшꙋ бо слѣ́дꙋющагѡ днѝ вре́мени, пода́стъ ѻ҆но̀ подоба̑ющаѧ, и҆́щꙋщꙋ тѝ наипа́че ца́рствїѧ небе́снагѡ, и҆ пра́вды бж҃їѧ. И҆щи́те, глаго́летъ бо гдⷭ҇ь, ца́рствїѧ бж҃їѧ, и҆ пра́вды є҆гѡ̀, и҆ сїѧ̑ всѧ̑ приложа́тсѧ ва́мъ.<footnote lang="cu">Матѳ. гл. ѕ҃, ст. л҃г.</footnote> Не стѧжѝ ѻ҆́трока, да не когда̀ вра́гъ, ра́ди є҆гѡ̀, воздви́гнетъ собла́знъ нѣ́кїй, и҆ возмꙋти́тъ твою̀ мы́сль пещи́сѧ ѡ҆ многоцѣ́ннѣйшихъ ꙗ҆́стїѧхъ. Не бо̀ возмо́жеши ᲂу҆жѐ ѡ҆ себѣ̀ то́кмѡ пещи́сѧ. А҆́ще бы прише́лъ по́мыслъ, ꙗ҆́кѡ длѧ тѣле́снагѡ поко́ѧ, но лꙋ́чшее помышлѧ́й дꙋхо́вный поко́й. Лꙋ́чше бо є҆́сть вои́стиннꙋ, дꙋхо́вный поко́й <anchor type="page" number="505"/> тѣле́снагѡ. А҆́ще бы длѧ потре́бы ѻ҆́трока пришло̀ сїѐ на мы́сль, не повини́сѧ семꙋ̀. Нѣ́сть бо сїѐ на́ше дѣ́ло, но дрꙋги́хъ ст҃ы́хъ во ѻ҆бщежи́тїи ѻ҆тє́цъ. Ѡ҆ свое́й є҆ди́ной по́льзѣ пеки́сѧ, и҆ ѡ҆́бразъ безмо́лвїѧ стѧжева́й. Не любѝ жи́ти съ людьмѝ веществолюби́выми и҆ ѕлоѡбдержи́мыми: и҆лѝ є҆ди́нъ живѝ, и҆лѝ со бра́тїѧми невеществолюби́выми и҆ є҆диномꙋ́дренными. Съ людьми́ бо веществолюби́выми и҆ ѕлоѡбде́ржными живꙋ́щїй всѧ́кѡ прїѡбщи́тсѧ и҆ са́мъ ѕлоѡбстоѧ́нїѧ и҆́хъ, и҆ порабо́таетъ человѣ́чєскимъ повелѣ́нїѧмъ, и҆ бесѣ́дамъ сꙋ́єтнымъ, и҆ и҆ны̑мъ всѣ̑мъ люты̑мъ: гнѣ́вꙋ, печа́ли, неи́стѡвымъ дѣлѡ́мъ, стра̑шнымъ собла́знѡмъ, попече́нїѧми<footnote lang="cu">Здѣ́сь попечє́нїѧ и҆ дрꙋ̑жбы разꙋмѣ́ютсѧ чрезмѣ̑рныѧ и҆ сꙋ́єтныѧ, и҆лѝ ка́къ здѣ́сь стои́тъ, совраща́ющыѧ человѣ́ка съ пꙋтѝ добродѣ́тели: и҆звѣ́стно бо, что̀ заповѣ́да а҆по́столъ, а҃ Тїм. гл. є҃, ст. д҃ и҆ и҃.</footnote> ѡ҆ роди́телехъ, и҆ дрꙋ́жбами со сро́дники да не совраще́нъ бꙋ́деши. Но и҆ си́ми са́мыми ча́стыхъ собесѣ́дованїй ѿрица́йсѧ, да не когда̀ ѿи́мꙋтъ келе́йное безмо́лвїе, и҆ во своѝ попечє́нїѧ приведꙋ́тъ. Ѡ҆ста́ви, глаго́летъ гдⷭ҇ь, ме́ртвыхъ погребстѝ своѧ̑ мертвецы̀: ты́ же грѧдѝ по мнѣ̀.<footnote lang="cu">Матѳ. гл. и҃, ст. к҃г.</footnote> А҆́ще же и҆ ке́ллїа, въ не́йже сѣди́ши, ᲂу҆добоѡдержи́ма молво́ю бꙋ́детъ, бѣжѝ, и҆ є҆ѧ̀ не щадѝ, да не ѡ҆слабѣ́еши къ не́й по любвѝ. Всѧ̑ творѝ, всѧ̑ чинѝ, да ка́кѡ возмо́жеши безмо́лвствовати, и҆ безпопечи́теленъ бы́ти, и҆ тщи́сѧ пребыва́ти въ во́ли бж҃їей, и҆ во бра́ни съ неви́димыми. А҆́ще не мо́жеши ᲂу҆до́бь безмо́лвствовати во странѣ̀ твое́й, ѡ҆братѝ произволе́нїе твоѐ ко стра́нствїю, и҆ къ семꙋ̀ побꙋжда́й твою̀ мы́сль. Бꙋ́ди ꙗ҆́коже нѣ́кїй кꙋпе́цъ и҆зрѧ́дный, всѧ̑ длѧ безмо́лвїѧ и҆скꙋша́ющїй, и҆ безмѡ́лвнаѧ и҆ потрє́бнаѧ всѧ́чески содержа́щїй. Ѻ҆ба́че глаго́лю тѝ, стра́нствїе любѝ: свобожда́етъ бо тѧ̀ ѿ и҆скꙋше́нїй сꙋ́щихъ во свое́й странѣ̀, и҆ по́льзою то́кмѡ безмо́лвїѧ наслажда́тисѧ твори́тъ. Пребыва́нїй во гра́дѣ ᲂу҆бѣга́й, и҆ пꙋсты̑нныѧ терпѝ. Се́ бо, глаго́летъ ст҃ы́й даві́дъ, ᲂу҆дали́хсѧ бѣ́гаѧ, и҆ водвори́хсѧ въ пꙋсты́ни.<footnote lang="cu">Ѱал. н҃д, ст. и҃.</footnote> А҆́ще возмо́жно, ѿню́дъ во гра́дъ да не вхо́диши: ничегѡ́ бо нѣ́тъ благопотре́бнагѡ, ничегѡ̀ <anchor type="page" number="506"/> потре́бнагѡ, ничегѡ̀ поле́знагѡ, да житїѐ твоѐ та́мѡ ви́димо бꙋ́детъ. Ви́дѣхъ, глаго́летъ па́ки то́йже ст҃ы́й, беззако́нїе и҆ пререка́нїе во гра́дѣ.<footnote lang="cu">Ѱал. н҃д, ст. і҃.</footnote> Безмо́лвныхъ ᲂу҆́бѡ и҆ ᲂу҆едине́нныхъ и҆щѝ мѣ́стъ. Не ᲂу҆страши́сѧ гла́са си́хъ, а҆́ще бы и҆ бѣсѡ́вскаѧ мечта̑нїѧ та́мѡ ᲂу҆ви́дѣлъ ты̀, не бо́йсѧ, нижѐ да ᲂу҆бѣжи́ши ѿ по́прища своеѧ̀ по́льзы. Безбоѧ́зненнѡ претерпѝ, и҆ ᲂу҆́зриши вели̑чїѧ бж҃їѧ, застꙋпле́нїе, про́мыслъ, и҆ всѧ́кое и҆но́е и҆звѣще́нїе ѡ҆ спасе́нїи. Ча́ѧхъ бо, глаго́летъ блаже́нный ѻ҆́ный мꙋ́жъ, спаса́ющаго мѧ̀ ѿ малодꙋ́шїѧ и҆ ѿ бꙋ́ри.<footnote lang="cu">Ѱал. н҃д, ст. ѳ҃.</footnote> Да не побѣди́тъ парѧ́щаѧ по́хоть произволе́нїе твоѐ: паре́нїе бо по́хоти премѣнѧ́етъ ᲂу҆́мъ неѕло́бивъ.<footnote lang="cu">Прем. гл. д҃, ст. в҃і.</footnote> Мнѡ́гїѧ сегѡ̀ ра́ди быва́ютъ и҆скꙋшє́нїѧ. Бо́йсѧ согрѣше́нїѧ, и҆ въ ке́ллїи твое́й тве́рдъ бꙋ́ди. А҆́ще дрꙋзе́й и҆́маши, бѣ́гай ча́стыхъ съ ни́ми собесѣ́дованїй: рѣ́дцѣ бо и҆̀мъ собесѣ́дꙋѧ, бл҃гопотре́бенъ бꙋ́деши. А҆́ще же ᲂу҆разꙋмѣ́еши ѿ ни́хъ быва́ющїй тебѣ̀ вре́дъ, ѿню́дъ да не прибли́жишисѧ и҆̀мъ: дрꙋзе́й бо и҆мѣ́ти тебѣ̀ подоба́етъ поле́зныхъ, и҆ посо́бствꙋющихъ твоемꙋ̀ житїю̀. Бѣ́гай собесѣ́дованїй съ людьмѝ лꙋка́выми и҆ сварли́выми, и҆ ни со є҆ди́нымъ и҆з̾ си́хъ да живе́ши, но и҆ ѕлы́хъ и҆́хъ предложе́нїй ѿрица́йсѧ: ниже́ бо бг҃ꙋ присвоѧ́ютсѧ, нижѐ въ не́мъ пребыва́ютъ. Мꙋ́жїе ми́рнїи да бꙋ́дꙋтъ дрꙋ́зи твоѝ, бра́тїѧ дꙋхо́внїи, ѻ҆тцы̀ ст҃і́и. Си́хъ бо та́кѡ и҆ гдⷭ҇ь нарица́етъ, глаго́лѧ: мт҃и моѧ̀, и҆ бра́тїѧ, и҆ ѻ҆тцы̀ сі́и сꙋ́ть, творѧ́щїи во́лю ѻ҆ц҃а̀ моегѡ̀, и҆́же на небесѣ́хъ.<footnote lang="cu">Марк. гл. г҃, ст. л҃є.</footnote> Со развлека́ющимисѧ ѿ попече́нїй не водворѧ́йсѧ, нижѐ въ пи́ръ и҆дѝ съ ни́ми, да не когда́ тѧ къ свои̑мъ пре́лестѧмъ привлекꙋ́тъ, и҆ ѿ хꙋдо́жества безмо́лвїѧ ѿведꙋ́тъ: є҆́сть бо стра́сть сїѧ̀ въ ни́хъ. Не ᲂу҆клонѝ ᲂу҆́хо твоѐ во словеса̀ и҆́хъ, и҆ помышле́нїй се́рдца и҆́хъ не прїимѝ: сꙋ́ть бо пои́стиннѣ вре́дни. Къ вѣ̑рнымъ землѝ да бꙋ́детъ тѝ прилѣжа́нїе, и҆ жела́нїе се́рдца твоегѡ̀ къ ре́вности сѣ́тованїѧ и҆́хъ. Ѻ҆́чи моѝ, глаго́летъ бо даві́дъ: на вѣ̑рныѧ землѝ, посажда́ти ѧ҆̀ со мно́ю.<footnote lang="cu">Ѱал. р҃, ст. ѕ҃.</footnote> А҆́ще же кто̀ <anchor type="page" number="507"/> ѿ жи́тельствꙋющихъ по любвѝ бж҃їей прише́дши къ тебѣ̀, ꙗ҆́сти зва́ти тѧ̀ бꙋ́детъ, и҆ хо́щеши и҆тѝ, и҆дѝ: но а҆́бїе въ ке́ллїю твою̀ возвраща́йсѧ. А҆́ще возмо́жно, кромѣ̀ сегѡ̀ вре́мени не спѝ николи́же, да всегда̀ съ тобо́ю пребꙋ́детъ безмо́лвїѧ благода́ть, и҆ келе́йнагѡ дѣ́ланїѧ безпрепѧ́тственное и҆мѣ́ти бꙋ́деши и҆справле́нїе. Не бꙋ́ди жела́тель до́брыхъ бра́шенъ и҆ пре́лестей ро́скоши: пита́ющаѧсѧ бо простра́ннѡ, жива̀ ᲂу҆мерла̀,<footnote lang="cu">а҃ Тїм. гл. є҃, ст. ѕ҃.</footnote> ꙗ҆́коже и҆ а҆по́столъ глаго́летъ: не насы́ти чре́ва твоегѡ̀ бра́шны чꙋжды́ми, да не жела́нїе тѝ бꙋ́детъ къ си̑мъ, и҆ ко внѣ̑шнимъ трапе́замъ возбꙋ́дѧтъ въ тебѣ̀ хотѣ́нїе. Рече́но бо є҆́сть: не прельща́йтесѧ насыще́нїемъ чре́ва.<footnote lang="cu">Сїра́х. гл. л҃а, ст. ѳ҃і.</footnote> А҆́ще же и҆ ча́стѡ и҆з̾ ке́ллїи твоеѧ̀ ᲂу҆ви́диши себѧ̀ зово́ма, ѿрица́йсѧ: вре́дно бо є҆́сть внѣ̀ ке́ллїи твое́й ча́стое пребыва́нїе. Ѿе́млетъ бл҃года́ть, помрача́етъ мы́сль, и҆зсꙋша́етъ жела́нїе. Ви́ждь скꙋде́льный сосꙋ́дъ вїна̀, ᲂу҆коснѣ́вшїй въ є҆ди́номъ мѣ́стѣ, и҆ неколеби́мь стоѧ́щъ, ка́кѡ прїꙋготовлѧ́етъ вїно̀ свѣ́тлое, крѣ́пкое и҆ бл҃гово́нное: а҆́ще же сѣ́мѡ и҆ ѻ҆ва́мѡ ѡ҆бно́ситсѧ, мꙋ́тное, гнꙋ́сное, всеѧ̀ вкꙋ́пѣ хꙋдобы̀ дро́ждныѧ непрїѧ́тность показꙋ́ющее. Въ семꙋ̀ ᲂу҆̀бо прибли́жившисѧ, тщи́сѧ сохрани́ти по́льзꙋ. Пресѣка́й мно́гихъ без̾ѡбра̑зїѧ, да не ᲂу҆́мъ тво́й по́мыслы ѡ҆бстои́мь бꙋ́детъ, и҆ возмꙋти́тъ безмо́лвїѧ ѡ҆́бразъ. Ѡ҆ рꙋкодѣ́лїи пеки́сѧ, и҆ сїѐ и҆мѣ́й, а҆́ще возмо́жно, и҆ дне́мъ и҆ но́щїю, є҆́же не ѡ҆тѧгчи́ти кого̀, па́че же и҆ подава́ти, ꙗ҆́коже ᲂу҆вѣщава́етъ и҆ а҆по́столъ па́ѵелъ,<footnote lang="cu">в҃ Кор. гл. ѳ҃, ст. і҃.</footnote> да си́мъ дꙋ́хъ ᲂу҆ны́нїѧ побѣди́ши, и҆ дрꙋгі̑ѧ всѣ̀ по́хѡти вра́жєскїѧ ᲂу҆мертви́ши: прилѣжи́тъ бо пра́здности дꙋ́хъ ᲂу҆ны́нїѧ. Въ по́хотѣхъ є҆́сть, ꙗ҆́коже глаго́летъ соломѡ́нъ, всѧ́къ пра́здный: ѿ даѧ́нїѧ и҆ прїѧ́тїѧ не и҆збѣжи́ши грѣха̀.<footnote lang="cu">При́т. гл. г҃і. ст. д҃.</footnote> А҆́ще ᲂу҆́бѡ продае́ши, а҆́ще кꙋпꙋ́еши, ма́лый нѣ́кїй пра́ведный ᲂу҆бы́токъ себѣ̀ прїимѝ, да не тща́тельными ѡ҆́бразы корыстолю́бїѧ къ цѣнѣ̀ доведе́нъ бꙋ́дꙋчи, во врє́дныѧ вины̑ дꙋшє́вныѧ впаде́ши, въ люрпрѣ̑нїѧ, клѧтвопрестꙋплє́нїѧ и҆ и҆змѣнє́нїѧ слове́съ твои́хъ, и҆ <anchor type="page" number="508"/> таковы́ми честно́е досто́инство своеѧ̀ во́ли ѡ҆безче́стиши и҆ посрами́ши. Та́кѡ и҆ ты̀ помышлѧ́ѧ, ѿ даѧ́нїѧ твоегѡ̀ и҆ прїѧ́тїѧ твоегѡ̀ храни́сѧ. А҆́ще же лꙋ́чшее и҆збере́ши, и҆ сїѐ тѝ возмо́жно є҆́сть, да на дрꙋга́го нѣ́коего вѣ́рнаго мꙋ́жа возве́рзеши твоѐ попече́нїе, да та́кѡ благодꙋ́шенъ бы́въ, благі̑ѧ и҆ ра́дѡстныѧ и҆мѣ́ти бꙋ́деши ᲂу҆пова̑нїѧ. Си́мъ тѧ̀ та́кѡ ᲂу҆вѣщава́ти вѣ́сть потре́бнѡ безмо́лвїѧ ѡ҆́бразъ. Дне́сь и҆ прилага́емыхъ пото́мъ во ѻ҆́номъ дѣ́лъ предложꙋ̀ тѝ разꙋмѣ́нїе: ты́ же мѝ внемлѝ, и҆ творѝ, ꙗ҆̀же заповѣ́даю тѝ. Сѣдѧ̀ въ ке́ллїи твое́й, соберѝ тво́й ᲂу҆́мъ, помѧнѝ де́нь сме́рти, ви́ждь тогда̀ тѣлесѐ ᲂу҆мерщвле́нїе, помышлѧ́й ѡ҆ бѣ́дствїи, прїимѝ трꙋ́дъ, позна́й сꙋетꙋ̀ мі́ра сегѡ̀, и҆ кро́тость, и҆ тща́нїе да возмо́жеши при́снѡ пребыва́ти въ то́мже произволе́нїи безмо́лвїѧ, и҆ да не и҆знемо́жеши. Помѧни́ же и҆ ны́нѣшнее во а҆́дѣ состоѧ́нїе: помышлѧ́й, ка́кѡ сꙋ́ть та́мѡ дꙋ́шы; въ како́мъ го́рестнѣйшемъ молча́нїи; и҆лѝ въ како́мъ лютѣ́йшемъ стена́нїи; въ коли́комъ стра́хѣ и҆ тꙋже́нїи; и҆ въ како́мъ ча́ѧнїи непреста́нныѧ болѣ́зни, дꙋше́вныхъ и҆ неконча́емыхъ сле́зъ; Но и҆ де́нь воскресе́нїѧ и҆ предста́нїѧ къ бг҃ꙋ помѧнѝ: помышлѧ́й стра́шное ѻ҆́ное и҆ гро́зное сꙋди́ще: воспомина́й ѿложє́ннаѧ согрѣша́ющымъ, стꙋ́дъ пред̾ бг҃омъ и҆ хрⷭ҇то́мъ є҆гѡ̀: а҆́гг҃лами, а҆рха́гг҃лами, властьмѝ и҆ всѣ́ми человѣ́ки, и҆ мꙋ̑ки всѧ̑, ѻ҆́гнь вѣ́чный, че́рвь неꙋмира́ющїй, та́ртаръ, тьмꙋ̀, све́рхъ всегѡ̀ сегѡ̀ скре́жетъ зꙋбѡ́въ, стра́хи, и҆ про́чыѧ мꙋ̑ки. Воспомина́й и҆ пра́вєднымъ ѿложє́ннаѧ блага̑ѧ, дерзнове́нїе къ бг҃ꙋ ѻ҆ц҃ꙋ̀, и҆ хрⷭ҇тꙋ̀ є҆гѡ̀, а҆́гг҃лѡмъ, а҆рха́гг҃лѡмъ, властє́мъ, и҆ всемꙋ̀ наро́дꙋ, ца́рствїе, и҆ дарова̑нїѧ сегѡ̀, ра́дость, и҆ наслажде́нїе: ѻ҆боѧ̑ сїѧ̑ приводѝ себѣ̀ на па́мѧть: помышлѧ́ѧ и҆ ѡ҆ сꙋдѣ̀ грѣ́шникѡвъ сѣ́тꙋй, пла́чи, воспрїимѝ плаче́внꙋю мы́сль, боѧ́сѧ, да не и҆ ты̀ са́мъ въ си́хъ бꙋ́деши: помышлѧ́ѧ же ѡ҆б̾ ѿложе́нныхъ пра́вєднымъ бл҃ги́хъ ра́дꙋйсѧ, весели́сѧ, и҆ торжествꙋ́й, и҆ си́ми потщи́сѧ наслади́тисѧ, ѻ҆́ныхъ же ѿчꙋжда́тисѧ. Блюдѝ, да не когда̀ забꙋ́деши сїѧ̑, а҆́ще въ ке́ллїи твое́й безмо́лвствꙋеши, а҆́ще гдѣ́либо внѣ̀, ѿ па́мѧтованїѧ си́хъ не ѿвраща́й мы́сли, ꙗ҆́кѡ да понѐ си́ми нечи́стыхъ и҆ вре́дныхъ <anchor type="page" number="509"/> и҆збѣжи́ши по́мыслѡвъ. По́стъ тѝ да бꙋ́детъ, є҆ли́ка си́ла пред̾ гдⷭ҇емъ: ѻ҆́нъ беззакѡ́нїѧ твоѧ̑ и҆ согрѣшє́нїѧ ѡ҆чища́етъ, чествꙋ́етъ дꙋ́шꙋ, ѡ҆свѧща́етъ ра́зꙋмъ, бѣ́сы прогонѧ́етъ, съ бг҃омъ бы́ти ᲂу҆строева́етъ. Є҆ди́ною же въ де́нь ꙗ҆́ждь, втори́цею не пожела́й, да не мно́гѡ и҆ждиви́теленъ бꙋ́деши, и҆ возмꙋти́ши твоѐ мꙋдрова́нїе. Ѿсю́дꙋ ѡ҆би́ловати возмо́жеши въ дѣ́лѣхъ благотворе́нїѧ, и҆ стра̑сти тѣ́ла своегѡ̀ ᲂу҆мертви́ти. А҆́ще же прилꙋча́тсѧ тѝ дрꙋ́зи, и҆ потре́бно и҆ втори́цею и҆ трети́цею ꙗ҆́сти, не печа́льсѧ, не сѣ́тꙋй: ра́дꙋйсѧ же па́че, послꙋшли́въ потре́бѣ бы́вши, и҆ втори́цею и҆ трети́цею ꙗ҆́ждь, благодарѝ бг҃а, ꙗ҆́кѡ зако́нъ любвѝ и҆спо́лнилъ, и҆ ꙗ҆́кѡ самаго̀ бг҃а и҆мѣ́ти бꙋ́деши твоеѧ̀ по́льзы строи́телѧ. Прилꙋча́етсѧ же, ꙗ҆́кѡ и҆ не́мощь тѣле́снаѧ потре́бꙋетъ два́жды и҆ три́жды и҆ мно́гажды ꙗ҆́сти, си́це да не бꙋ́детъ ѡ҆печа́ленъ тво́й по́мыслъ: не подоба́етъ бо тѣлє́сныѧ трꙋды̀ житїѧ̀ въ не́мощехъ ᲂу҆де́рживати, но ᲂу҆стꙋпа́ти комꙋ́либо, да въ тѣ́хже жи́тельствованїѧ трꙋдѣ́хъ ᲂу҆пражднѧ́етсѧ. Ѡ҆ ᲂу҆дале́нїи же ѿ бра́шенъ не возбрани́ло чегѡ́либо не ꙗ҆́сти бж҃їе сло́во, но речѐ: сѐ да́хъ ва́мъ всѧ̑, ꙗ҆́кѡ ѕє́лїѧ травна̑ѧ ꙗ҆ди́те, ничто́же разсꙋжда́юще:<footnote lang="cu">Быт. гл. ѳ҃, ст. г҃.</footnote> и҆, не входѧ̑щаѧ во ᲂу҆ста̀ сквернѧ́тъ человѣ́ка.<footnote lang="cu">Матѳ. гл. є҃і, ст. а҃і.</footnote> Оу҆далѧ́тисѧ ᲂу҆̀бо ѿ бра́шенъ, сїѐ твоегѡ̀ произволе́нїѧ є҆́сть, и҆ трꙋ́дъ дꙋше́вный. Бдѣ́нїе, и҆ долꙋлега́нїе, и҆ и҆ны̑ѧ всѧ̑ ѕлострада̑нїѧ любе́знѡ сносѝ, взира́ѧ на хотѧ́щꙋю ѿкры́тисѧ тѝ сла́вꙋ со всѣ́ми ст҃ы́ми: недостѡ́йны бо стра̑сти, глаго́летъ, ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ въ на́съ.<footnote lang="cu">Ри́м. гл. и҃, ст. и҃і.</footnote> А҆́ще печа́лишисѧ, моли́сѧ, ꙗ҆́коже пи́сано є҆́сть: моли́сѧ же со стра́хомъ и҆ тре́петомъ, болѣ́зненнѡ, тре́звеннѡ и҆ бо́дреннѡ. Та́кѡ моли́тисѧ подоба́етъ наипа́че на ѕлонра́вныхъ врагѡ́въ. Є҆гда́ бо сі́и ᲂу҆ви́дѧтъ на́съ на мл҃твѣ стоѧ́щихъ, тогда̀ и҆ ѻ҆нѝ тща́тельнѣ нахо́дѧтъ на на́съ, влага́юще ѻ҆́наѧ во ᲂу҆́мъ на́шъ, ꙗ҆̀же не подоба́етъ во вре́мѧ моли́твы воспомина́ти, и҆лѝ мы́слити, да не въ плѣ́нъ ᲂу҆́мъ на́шъ ѿвлекꙋ́тъ, и҆ пра́зднымъ и҆ сꙋ́етнымъ и҆ безполе́знымъ <anchor type="page" number="510"/> творѧ́тъ моле́нїе и҆ мольбꙋ̀. Сꙋ́етна бо пои́стиннѣ и҆ безполе́зна є҆́сть моли́тва, проше́нїе и҆ мольба̀, є҆гда̀ не ꙗ҆́коже предрече́но, со стра́хомъ и҆ тре́петомъ, тре́звеннѡ и҆ бо́дреннѡ соверша́етсѧ. А҆́ще къ человѣ́кꙋ царю̀ приходѧ̀ нѣ́кто, со стра́хомъ и҆ тре́петомъ и҆ тре́звенностїю проше́нїе соверша́етъ: не мно́гѡ ли па́че къ бг҃ꙋ влⷣцѣ всѣ́хъ и҆ хрⷭ҇тꙋ̀, къ цр҃ю̀ ца́рствꙋющихъ и҆ гдⷭ҇ꙋ госпо́дствꙋющихъ подо́бнѡ предста́ти подоба́етъ, и҆ та́кожде мольбꙋ̀ и҆ проше́нїе твори́ти; мно́гагѡ же и҆ тре́бꙋетсѧ. Ꙗ҆́кѡ томꙋ̀ и҆ всѐ ᲂу҆́мное а҆́гг҃лѡвъ мно́жество и҆ ли́къ со стра́хомъ слꙋжа́щи, и҆ тре́петомъ славосло́вѧщи, непреста́ннꙋю возсыла́етъ пѣ́снь, со безнача́льнымъ є҆гѡ̀ ѻ҆ц҃е́мъ, и҆ всест҃ы́мъ и҆ соприсносꙋ́щнымъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.</p>
<anchor type="page" number="511"/>
<p>ТОГѠ́ЖДЕ Є҆ѴА́ГРІА МОНА́ХА</p>
<p>Главы̑ ѡ҆ разли́чїи страсте́й и҆ по́мыслѡвъ.</p>
<p>а҃. И҆з̾ противлѧ́ющихсѧ врагѡ́въ дѣ́ѧтельномꙋ хꙋдо́жествꙋ, пе́рвые на бра́ни стоѧ́тъ тѣ̀, и҆̀мже ввѣ́рены по́хѡти чревобѣ́сїѧ, и҆ сребролю́бїе въ на́съ влага́ющїи, и҆ ко сла́вѣ человѣ́ческой на́съ возбꙋжда́ющїи: про́чїи же всѣ̀, созадѝ си́хъ и҆дѧ̀, ᲂу҆ѧзвлѧ́емыхъ ѿ ни́хъ прїе́млютъ. Не мо́жно бо впа́сти въ рꙋ́ки дꙋ́ха любодѣѧ́нїѧ не па́дшꙋ ѿ чревобѣ́сїѧ: и҆ не мо́жно возмꙋти́тисѧ ꙗ҆́ростїю, не борю́щꙋсѧ ра́ди бра́шенъ, и҆лѝ бога́тства, и҆лѝ сла́вы: и҆ не мо́жно дꙋ́ха печа́ли и҆збѣжа́ти, не претерпѣ́вшемꙋ лише́нїѧ си́хъ всѣ́хъ: нижѐ и҆збѣжи́тъ кто̀ го́рдости, пе́рвагѡ порожде́нїѧ дїа́волѧ, не и҆стреби́вши ко́рень всѣ́хъ ѕѡ́лъ сребролю́бїе. ꙗ҆́кѡ ᲂу҆бо́жество мꙋ́жа смирѧ́етъ, по сло́вꙋ соломѡ́на.<footnote lang="cu">Притч. глава̀ і҃, ст. д҃.</footnote> И҆ вкра́тцѣ рещѝ, не мо́жно человѣ́кꙋ подпа́сти врагꙋ̀, не ᲂу҆ѧзви́вшисѧ пе́рвѣе ѿ ѻ҆́ныхъ нача́льныхъ. Тѣ́мже и҆ трѝ сїѧ̑ по́мыслы дїа́волъ нѣ́когда сп҃си́телю приведѐ: а҃, просѧ̀ ка́менїе хлѣ́бы бы́ти: пото́мъ в҃, и҆ мі́ръ ѡ҆бѣщева́ѧ, а҆́ще па́дъ покло́нитсѧ: и҆ г҃, глаго́лѧ, ꙗ҆́кѡ а҆́ще послꙋ́шаетъ, то просла́витсѧ, ничесѡ́же ѿ толи́кагѡ грѣха̀ не пострада́вши. И҆́хже гдⷭ҇ь на́шъ превы́шшїй ꙗ҆вле́йсѧ, вспѧ́ть дїа́волꙋ и҆тѝ повелѣва́ше, ᲂу҆ча̀ на́съ си́мъ, ꙗ҆́кѡ не мо́жно побѣди́ти дїа́вола, не презрѣ́вшымъ трѝ сїѧ̑ по́мыслы.</p>
<anchor type="page" number="512"/>
<p>в҃. Всѣ̀ бѣсо́вскїе по́мыслы влага́ютъ въ дꙋ́шꙋ помышлє́нїѧ чꙋ́вственныхъ веще́й, въ ни́хже ѡ҆бразꙋ́ѧсѧ ᲂу҆́мъ, ви́ды веще́й ѻ҆́ныхъ въ себѣ̀ но́ситъ, и҆ ѿ са́магѡ ᲂу҆́бѡ дѣ́ла познае́тъ прибли́жившагосѧ врага̀, ꙗ҆́коже, а҆́ще ѿтщети́вшагѡ мѧ̀ и҆лѝ ѡ҆безче́стившагѡ въ помышле́нїи мое́мъ лицѐ бꙋ́детъ, то̀ ѡ҆блича́етсѧ противора́тꙋющїй памѧтоѕло́бїѧ по́мыслъ. А҆́ще па́ки бога́тства воспомина́нїе бꙋ́детъ, и҆лѝ сла́вы, то̀ ѿ дѣ́ла ꙗ҆́вѣ познае́тсѧ ѡ҆скорблѧ́ющїй на́съ: и҆ во и҆́нныхъ по́мыслѣхъ та́кожде ѿ ве́щи ѡ҆брѧ́щеши предстоѧ́щаго и҆ под̾ꙋща́ющаго. Не всѣ̑мъ же воспомина́нїѧмъ таковы́хъ дѣ́лъ ѿ де́монѡвъ глаго́лю слꙋча́тисѧ: поне́же є҆сте́ственнѡ и҆ са́мъ ᲂу҆́мъ дви́жимь ѿ человѣ́ка, воѡбража́етъ бы̑вшаѧ: но кі́и воспомина̑нїѧ, ꙗ҆́рость и҆ по́хоть чрез̾есте́ственнꙋю вкꙋ́пѣ нано́сѧтъ; Смꙋще́нїѧ бо ра́ди си́лъ си́хъ, ᲂу҆́мъ помышле́нїемъ любодѣ́йствꙋетъ и҆ бо́ретсѧ, не могі́й предзрѣ́ти законоположи́вшаго є҆мꙋ̀ бг҃а. Поне́же свѣ́тлость ѻ҆́наѧ, во вре́мѧ моли́твы во ᲂу҆мѣ̀ ꙗ҆влѧ́етсѧ, є҆гда̀ не быва́етъ помышле́нїй ѡ҆ ве́щехъ.</p>
<p>г҃. Не ѿри́нетъ стра́стныхъ воспомина́нїй человѣ́къ, а҆́ще не сотвори́тъ прилѣжа́нїѧ, по́хоть поще́нїѧми, бдѣ́нїѧми и҆ долꙋлега́нїѧми побѣди́ти, ꙗ҆́рость долготерпѣ́нїемъ, неѕло́бїемъ и҆ непамѧтоѕло́бїемъ ᲂу҆кроти́ти. Ѿ си́хъ бо двꙋ́хъ страсте́й є҆два̀ не всѣ̀ ражда́ютсѧ по́мыслы, вверга́ющїи ᲂу҆́мъ во всегꙋби́тельство и҆ поги́бель. Не возмо́жно же стра̑сти сі́и побѣди́ти, не презрѣ́вшымъ всеконе́чнѡ бра́шенъ, и҆ бога́тствъ, и҆ сла́вы, є҆ще́ же и҆ своегѡ̀ тѣ́ла, хотѧ́щихъ ра́ди мно́гажды и҆знꙋрѧ́ти ѻ҆́ное. Вельмѝ ᲂу҆̀бо нꙋ́жно подража́ти бѣ́дствꙋющымъ въ мо́ри, и҆ творѧ́щымъ и҆зверже́нїе сосꙋ́дѡвъ ѿ наси́лїѧ вѣ́трѡвъ и҆ востаю́щихъ во́лнъ. Но здѣ̀ внима́ти подоба́етъ тща́тельнѡ, да не твори́мъ и҆зверже́нїѧ сосꙋ́дѡвъ длѧ тогѡ̀, что́бы показа́тисѧ лю́демъ: поне́же воспрїе́млемъ мздꙋ̀ свою̀, и҆ дрꙋго́е лютѣ́йшее пе́рвагѡ пости́гнетъ на́съ кораблекрꙋше́нїе, противодхнꙋ́вшꙋ ѕло́мꙋ дꙋ́хꙋ тщесла́вїѧ. Тѣ́мже и҆ гдⷭ҇ь на́шъ ко́рмчаго, си́рѣчь ᲂу҆́мъ, поꙋча́ѧ, глаго́летъ: внемли́те ми́лостыни ва́шеѧ не твори́ти пред̾ человѣ́ки, да ви́дими <anchor type="page" number="513"/> бꙋ́дете и҆́ми: а҆́ще ли же нѝ, мзды̀ не и҆́мате ѿ ѻ҆ц҃а̀ на́шегѡ, и҆́же є҆́сть на нб҃сѣ́хъ.<footnote lang="cu">Матѳ. гл. ѕ҃, ст. а҃.</footnote> И҆ па́ки: є҆гда̀ мо́литесѧ, глаго́летъ, не бꙋ́дите ꙗ҆́коже лицемѣ́ри, ꙗ҆́кѡ лю́бѧтъ въ со́нмищахъ, и҆ въ сто́гнахъ моли́тисѧ, ꙗ҆́кѡ да ꙗ҆вѧ́тсѧ человѣ́кѡмъ: а҆ми́нь глаго́лю ва́мъ, ꙗ҆́кѡ воспрїе́млютъ мздꙋ̀ свою̀.<footnote lang="cu">Матѳ. гл. ѕ҃, ст. ѕ҃.</footnote> Є҆гда́ же постите́сѧ, не бꙋ́дите, ꙗ҆́коже лицемѣ́ри, сѣ́тꙋюще: помрача́ютъ бо ли́ца своѧ̑, ꙗ҆́кѡ да ꙗ҆вѧ́тсѧ человѣ́кѡмъ постѧ́щесѧ. А҆ми́нь глаго́лю ва́мъ, ꙗ҆́кѡ воспрїе́млютъ мздꙋ̀ свою̀.<footnote lang="cu">Матѳ. гл. ѕ҃, ст. ѕ҃і.</footnote> Но внима́ти подоба́етъ здѣ̀ врачꙋ̀ дꙋ́шъ, ка́кѡ ѻ҆́нъ ми́лостынею ꙗ҆́рость врачꙋ́етъ, мл҃твою же ᲂу҆́мъ ѡ҆чища́етъ, и҆ та́кожде посто́мъ по́хоть ᲂу҆мерщвлѧ́етъ: ѿ ни́хже быва́етъ но́вый а҆да́мъ, ѡ҆бновлѧ́емый по ѡ҆́бразꙋ созда́вшагѡ є҆го̀: въ не́мже нѣ́сть, безстра́стїѧ ра́ди, мꙋ́жескїй по́лъ и҆ же́нскїй: нижѐ є҆ди́ныѧ ра́ди вѣ́ры є҆́ллинъ и҆ і҆ꙋде́й, ѡ҆брѣ́занїе и҆ неѡбрѣ́занїе, ва́рваръ и҆ скѵ́ѳъ, ра́бъ и҆ свобо́дь, но всѧ́чєскаѧ во всѣ́хъ хрⷭ҇то́съ.<footnote lang="cu">Колос. гл. г҃, ст. і҃ и҆ а҃і.</footnote></p>
<p>Ѡ҆ сновидѣ́нїѧхъ.</p>
<p>д҃. И҆спыта́ти подоба́етъ, ка́кѡ въ со́нныхъ мечта́нїѧхъ бѣ́си ѡ҆́бразы и҆ ви́ды во ᲂу҆мѣ̀ на́шемъ творѧ́тъ: семꙋ́ бо подоба́етъ прилꙋча́тисѧ ᲂу҆мꙋ̀, и҆лѝ ѻ҆чи́ма ви́дѧщꙋ, и҆лѝ слꙋ́хомъ слы́шащꙋ, и҆лѝ чꙋ́вствомъ каковы́млибо ѡ҆щꙋща́ющꙋ, и҆лѝ ѿ па́мѧти, ꙗ҆́же ѡ҆бразова̑нїѧ твори́тъ во ᲂу҆мѣ̀, возбꙋжда́ѧ, є҆́же ра́ди тѣ́ла и҆мѧ́ше. Бѣ́си ᲂу҆́бѡ, мни́тсѧ мнѣ̀, па́мѧть возбꙋжда́юще, ѡ҆бразꙋ́ютъ ᲂу҆́мъ: ѻ҆́рганы бо ѿ сна̀ ѡ҆бдержа́тсѧ недѣ́ѧтельны. Ка́кѡ ᲂу҆́бѡ па́ки па́мѧть возбꙋжда́ютъ, вопроси́ти подоба́етъ: не́гли страстьмѝ; И҆ сїѐ ꙗ҆́вно ѿ тогѡ̀, ꙗ҆́кѡ чи́стые и҆ безстра́стные не претерпѣва́ютъ сицева́гѡ: є҆́сть же нѣ́кое движе́нїе па́мѧти и҆ просто́е ѿ на́съ быва́ющее, и҆лѝ ѿ ст҃ы́хъ си́лъ, по немꙋ́же со ст҃ы́ми бесѣ́дꙋемъ, и҆ вечерѧ́емъ. Ѻ҆ба́че внима́ти подоба́етъ, ꙗ҆́кѡ кі́и воѡбражє́нїѧ дꙋша̀ съ тѣ́ломъ и҆́мать, сі́и кромѣ̀ тѣ́ла <anchor type="page" number="514"/> па́мѧть повторѧ́етъ. И҆ сїѐ ꙗ҆́вно ѡ҆ тогѡ̀, что̀ ча́стѡ во снѣ̀ и҆мѣ́емъ мы̀ сїѐ, поко́ющꙋсѧ тѣ́лꙋ: ꙗ҆́коже бо мо́жно по́мнити во́дꙋ и҆ со жа́ждою и҆ безъ жа́жды, та́кѡ мо́жно по́мнити зла́то съ лихоима́нїемъ, и҆ без̾ лихоима́нїѧ, и҆ во и҆ны́хъ та́кожде ве́щехъ. А҆ ꙗ҆́кѡ многоразли̑чныѧ быва́ютъ мечта̑нїѧ, сїѐ є҆́сть зна́менїе ѕлокова́рствїѧ бѣсо́вскагѡ. Вкꙋ́пѣ же и҆ сїѐ вѣ́дѣти подоба́етъ, ꙗ҆́кѡ бѣ́си и҆ внѣ̑шнїѧ вє́щи ᲂу҆потреблѧ́ютъ къ мечта́нїю, ꙗ҆́коже шꙋ́мъ во́лнъ длѧ пла́вающихъ.</p>
<p>є҃. Вельмѝ посо́бствꙋетъ намѣ́ренїю врагѡ́въ ꙗ҆́рость на́ша, чрез̾есте́ственнѡ дви́жима, и҆ ко всѧ́комꙋ и҆́хъ ѕлокова́рствїю препотре́бна быва́етъ. Тѣ́мже дне́мъ и҆ но́щїю возмꙋща́ти ю҆̀ ни є҆ди́нъ и҆з̾ ни́хъ дерза́етъ. Но є҆гда̀ ᲂу҆ви́дѧтъ ю҆̀ свѧ́заннꙋю кро́тостїю, тогда̀ под̾ пра́ведными предло́гами а҆́бїе ю҆̀ ѿрѣша́ютъ, да ѻ҆стрѣ́йшею бы́въ ко ѕвѣ̑рскимъ и҆́хъ по́мысламъ потре́бна бꙋ́детъ. Тѣ́мже ни по пра́вєднымъ, ни по непра́вєднымъ дѣлѡ́мъ не подоба́етъ ѻ҆́нꙋю раздража́ти, нижѐ ѕлы́й ме́чь дава́ти под̾ꙋща́ющымъ: є҆́же ча́стѡ мно́гихъ творѧ́щихъ вѣ́мъ, и҆ па́че, не́жели подоба́етъ, за ма̑лыѧ вины̑ воспалѧ́ющихсѧ. Чесѡ́ бо ра́ди, рцы́ ми, встꙋпа́еши а҆́бїе во бра́нь, а҆́ще бра́шно, бога́тство и҆ сла́вꙋ презрѣ́лъ: что̀ и҆ пита́еши пса̀, ничто́же и҆мꙋ́щимъ показꙋ́ѧсѧ; А҆́ще же се́й ла́етъ и҆ на люде́й нахо́дитъ, ꙗ҆́вѣ, ꙗ҆́кѡ и҆́мать что́либо, и҆ сїѐ стрещѝ хо́щетъ. Но а҆́зъ таково́мꙋ дале́че ѿ чи́стыѧ мл҃твы ᲂу҆пова́ю бы́ти, вѣ́дый па́гꙋбнꙋю ꙗ҆́рость таковы́ѧ моли́твы. Све́рхъ же си́хъ ᲂу҆дивлѧ́юсѧ, ꙗ҆́кѡ и҆ ст҃ы́хъ таковы́й забы̀, дв҃да вопїю́ща: преста́ни ѿ гнѣ́ва, и҆ ѡ҆ста́ви ꙗ҆́рость.<footnote lang="cu">Ѱал. л҃ѕ, ст. и҃.</footnote> Є҆кклесїа́ста же заповѣ́дꙋюща: ѿста́ви ꙗ҆́рость ѿ се́рдца твоегѡ̀, и҆ ѿри́ни лꙋка́вство ѿ пло́ти твоеѧ̀.<footnote lang="cu">Глава̀ а҃і, ст. г҃.</footnote> А҆пⷭ҇ла же повелѣва́юща, воздѣва́ти на всѧ́кое вре́мѧ, и҆ на всѧ́комъ мѣ́стѣ преподѡ́бныѧ рꙋ́ки без̾ гнѣ́ва. и҆ размышле́нїй.<footnote lang="cu">а҃ Тїм. гл. в҃, ст. и҃.</footnote> Не семꙋ́ ли наꙋча́емсѧ и҆ та́инственнѣ ѿ дре́внѧгѡ ѻ҆бы́чаѧ люде́й, выгонѧ́ти и҆з̾ домѡ́въ псѡ́въ во вре́мѧ моли́твы; є҆́же показꙋ́етъ, ꙗ҆́кѡ не <anchor type="page" number="515"/> подоба́етъ бы́ти въ молѧ́щихсѧ ꙗ҆́рости, и҆ ꙗ҆́рость ѕмїє́въ вїно̀ и҆́хъ тѣ́мже вїна̀ назѡре́и ᲂу҆далѧ́лисѧ.<footnote lang="cu">Второз. гл. л҃в, ст. л҃г.</footnote> А҆ ѡ҆ се́мъ, ꙗ҆́кѡ не подоба́етъ пещи́сѧ ѡ҆ ѻ҆де́ждѣ, и҆лѝ бра́шнахъ, мню̀, и҆зли́шно писа́ти, самомꙋ́ бо сп҃си́телю во є҆ѵⷢ҇лїи запреща́ющꙋ: не пецы́тесѧ, глаго́летъ, дꙋше́ю ва́шею, что̀ ꙗ҆́сте, и҆лѝ что̀ пїе́те, и҆лѝ во что̀ ѡ҆блече́тесѧ.<footnote lang="cu">Матѳ. гл. ѕ҃, ст. к҃є.</footnote> Ꙗ҆зы́чникѡвъ бо є҆́сть дѣ́ло сїѐ и҆ невѣ́рꙋющихъ, ѿверга́ющихъ про́мыслъ влⷣчень, и҆ творца̀ ѿрица́ющихсѧ: хрⷭ҇тїа́нъ же всеконе́чнѡ сїѐ чꙋ́ждо, ᲂу҆вѣ́ровавшихъ, ꙗ҆́кѡ нѣ́когда и҆ двѣ̀ пти̑цы цѣни̑мыѧ а҆сса́рїемъ под̾ смотре́нїемъ ст҃ы́хъ а҆́гг҃лъ сꙋ́ть. Ѻ҆ба́че и҆ се́й ѻ҆бы́чай и҆́мꙋтъ бѣ́си, є҆́же по нечи́стыхъ по́мыслѣхъ влага́ти и҆ по́мыслы попече́нїѧ, да ᲂу҆клони́тсѧ і҆и҃съ, мнѡ́гимъ сꙋ́щымъ помышле́нїѧмъ на мѣ́стѣ ᲂу҆ма̀, и҆ безпло́дно бꙋ́детъ сло́во, подавлѧ́емо ѿ по́мыслѡвъ попече́нїѧ. Ѿло́жше ᲂу҆̀бо сі́и, возве́ргнемъ печа́ль на́шꙋ на гдⷭ҇а, дово́льствꙋѧсѧ сꙋ́щимъ, и҆ ᲂу҆бо́гꙋю жи́знь и҆ ѻ҆де́ждꙋ и҆мѣ́ѧ, роди́телей тщесла́вїѧ по всѧ́къ де́нь да совлека́емсѧ. А҆́ще же кто̀ мни́тъ, ꙗ҆́кѡ безѡбра́зенъ ѻ҆́нъ по ᲂу҆бо́гой ѻ҆де́ждѣ, да взира́етъ на ст҃а́го па́ѵла, въ зимѣ̀ и҆ наготѣ̀ ѡ҆жида́ющаго вѣнца̀ пра́вды. Но поне́же а҆пⷭ҇лъ мі́ръ се́й позо́рищемъ и҆ по́прищемъ и҆менова̀, да вѣ́мы, а҆́ще є҆́сть возмо́жно, ѡ҆бле́кшемꙋсѧ въ по́мыслы попече́нїѧ тещѝ къ по́чести вы́шнѧгѡ зва́нїѧ бж҃їѧ, и҆лѝ бра́тисѧ съ нача́лы, со властьмѝ и҆ съ мїродержи́тели тьмы̀ вѣ́ка сегѡ̀. а҆́зъ ᲂу҆́бѡ вѣ́мъ ѿ са́мыѧ чꙋ́вственныѧ наꙋча́емь по́вѣсти. Ꙗ҆́коже бо текꙋ́щїй къ по́прищꙋ возбране́нъ бꙋ́детъ и҆ ᲂу҆держа́нъ ѿ хїтѡ́на: си́це ᲂу҆́мъ ѿ по́мыслѡвъ попече́нїѧ, а҆́ще и҆́стинно сло́во глаго́лющее, ꙗ҆́кѡ ᲂу҆́мъ во свое́мъ пребыва́етъ сокро́вищи. И҆дѣ́же бо, глаго́летъ, сокро́вище твоѐ є҆́сть, тꙋ̀ бꙋ́детъ и҆ се́рдце твоѐ.<footnote lang="cu">Матѳ. гл. ѕ҃, ст. к҃а.</footnote></p>
<p>ѕ҃. И҆з̾ по́мыслѡвъ и҆ны́е ѿсѣка́ютъ, и҆ны́е же са́ми ѿсѣка́ютсѧ: ѿсѣка́ютъ лꙋка́вые по́мыслы благі́е, ѿсѣка́ютсѧ же ѿ благи́хъ лꙋка́вые. Дх҃ъ ᲂу҆́бѡ ст҃ы́й перворожде́нномꙋ вне́млетъ по́мыслꙋ, и҆ по немꙋ̀ ѡ҆сꙋжда́етъ ны̀, и҆лѝ прїе́млетъ. А҆ є҆́же глаго́лю, <anchor type="page" number="516"/> сїѐ є҆́сть: и҆мѣ́ю нѣ́кїй по́мыслъ страннолю́бїѧ, и҆ и҆мѣ́ю ᲂу҆́бѡ ѡ҆ гдⷭ҇ѣ, но се́й, наше́дшꙋ и҆скꙋша́ющемꙋ по́мыслꙋ, ѿсѣка́етсѧ под̾ꙋща́ющемꙋ страннолю́бствовати сла́вы ра́ди. И҆ па́ки, и҆мѣ́ю страннолю́бїѧ по́мыслъ, дабы̀ ꙗ҆ви́тисѧ лю́демъ: но се́й, наше́дшꙋ лꙋ́чшемꙋ по́мыслꙋ, ѿсѣка́етсѧ, ᲂу҆правлѧ́ющемꙋ ко гдⷭ҇ꙋ па́че добродѣ́тель на́шꙋ, и҆ не длѧ показа́нїѧ сїѧ̑ твори́ти на́съ понꙋжда́ющемꙋ.</p>
<p>з҃. По́мыслѡвъ а҆́гг҃льскихъ, и҆ человѣ́ческихъ, и҆ сꙋ́щихъ ѿ де́монѡвъ, сїѐ разли́чїе со мно́гимъ наблюде́нїемъ бы́ти позна́хомъ, ꙗ҆́кѡ, вопе́рвыхъ а҆́гг҃льстїи є҆стєства̀ веще́й и҆спытꙋ́ютъ и҆ дꙋхѡ́вныѧ и҆́хъ мы̑сли и҆зыскꙋ́ютъ: сі́есть, чесѡ̀ ра́ди бы́сть зла́то, и҆ почто̀ пеща́нымъ въ части́цахъ землѝ посѣ́ѧсѧ, и҆ со мно́гимъ ᲂу҆си́лїемъ и҆ трꙋдо́мъ ѡ҆брѣта́етсѧ; ка́кѡ же ѡ҆брѣ́тенное водо́ю мо́етсѧ, и҆ ѻ҆гню̀ предае́тсѧ, и҆ си́це въ рꙋ́ки хꙋдо́жникѡвъ влага́етсѧ, творѧ́щихъ свѣ́щникъ ски́нїи, и҆ ѳѷмїа́мникъ, и҆ кади̑льницы, и҆ ча́шы, въ ни́хже не ктомꙋ̀ ны́нѣ пїе́тъ, по благода́ти сп҃си́телѧ на́шегѡ, вавѷлѡ́нскїй ца́рь, но клео́па прино́ситъ се́рдце горѧ́щее ѿ си́хъ та́инствъ. Бѣсо́вскїй же по́мыслъ си́хъ не вѣ́сть и҆ не разꙋмѣ́етъ, но є҆ди́ное стѧжа́нїе чꙋ́вственнагѡ зла́та безстꙋ́днѡ предлага́етъ, и҆ ᲂу҆тѣ́хꙋ ѿ сегѡ̀ и҆ сла́вꙋ бꙋ́дꙋщꙋю предсказꙋ́етъ. Человѣ́ческїй же по́мыслъ ни стѧжа́нїѧ не и҆́щетъ, нижѐ и҆спытꙋ́етъ, чегѡ̀ є҆́сть зна́менїемъ зла́то: но то́кмѡ просты́й ви́дъ зла́та въ мы́сли без̾ стра́сти и҆ лихоима́нїѧ воѡбража́етъ. Сїе́ же са́мое сло́во и҆ въ разсꙋжде́нїе дрꙋги́хъ веще́й и҆зрече́но бꙋ́детъ, по пра́вилꙋ семꙋ̀ та́инственнѣ глаго́лемое.</p>
<p>и҃. Є҆́сть де́мѡнъ, глаго́лемый льсте́цъ, и҆ воꙋ́трїи наипа́че бра́тїѧмъ ꙗ҆влѧ́етсѧ, и҆́же ѡ҆бво́дитъ ᲂу҆́мъ ѿ гра́да во гра́дъ, и҆ ѿ ве́си въ ве́сь, и҆ ѿ до́мꙋ въ до́мъ, ᲂу҆́мъ, творѧ́щїй просты̑ѧ бесѣ́дѡванїѧ, и҆ со и҆звѣ́стными нѣ́кїими бесѣ́дꙋющїй должа́йше, и҆ своѐ ᲂу҆строе́нїе ѿ срѣта́ющихсѧ растлѣва́ющїй, и҆ ᲂу҆далѧ́ющїйсѧ пома́лꙋ ѿ вѣ́дѣнїѧ бг҃а и҆ добродѣ́тели, и҆ ѻ҆бѣ́тъ забыва́ѧ. Подоба́етъ ᲂу҆́бѡ ѿше́льникꙋ блюстѝ сїѐ, ѿкꙋ́дꙋ грѧде́тъ, и҆ гдѣ̀ престае́тъ. Не всꙋ́е бо и҆ не про́стѡ ве́лїй ѻ҆́ный крꙋ́гъ дѣ́лаетъ, <anchor type="page" number="517"/> но жела́ѧ ᲂу҆строе́нїе ѿше́льника растли́ти, сїѧ̑ твори́тъ, да на распали́вшїйсѧ ѿ си́хъ ᲂу҆́мъ, и҆ ѡ҆ мно́гихъ бесѣ́дъ ᲂу҆пи́вшїйсѧ, а҆́бїе нападе́тъ дꙋ́хъ любодѣѧ́нїѧ, и҆лѝ гнѣ́ва, и҆лѝ печа́ли, и҆̀же наипа́че поврежда́ютъ свѣ́тлость ᲂу҆строе́нїѧ є҆гѡ̀. Но мы̀, а҆́ще и҆́мамы намѣ́ренїе ᲂу҆разꙋмѣ́ти ꙗ҆́снѡ кова́рство є҆гѡ̀, не ско́рѡ да возглаго́лꙋимъ съ ни́мъ, нижѐ и҆з̾ѧви́мъ быва̑ющаѧ, ка́кѡ съ мы́слїю собесѣ́дѡванїѧ твори́тъ ѻ҆́нъ, и҆ каковы́мъ ѡ҆́бразомъ по ма́лꙋ приво́дитъ ᲂу҆́мъ къ сме́рти, поне́же ᲂу҆бѣжи́тъ ѿ на́съ: не те́рпитъ бо ѻ҆́нъ ви́димымъ бы́ти, є҆гда̀ сїѧ̑ твори́тъ. И҆ та́кѡ ничто́же позна́емъ ѿ тѣ́хъ, ꙗ҆̀же позна́ти тща́хомсѧ. Но и҆ є҆щѐ є҆ди́нъ де́нь, и҆лѝ и҆ дрꙋгі́й попꙋ́стимъ є҆мꙋ̀ твори́ти начина́нїе, да позна́вше соверше́ннѡ є҆гѡ̀ кова́рство, и҆ сло́вомъ по́слѣ сегѡ̀ ѡ҆блича́ѧ, є҆го̀ прого́нимъ. Но поне́же во вре́мѧ и҆скꙋше́нїѧ прилꙋча́етсѧ, ꙗ҆́кѡ ᲂу҆́мъ ѿ возмꙋще́нїѧ, не познае́тъ соверше́ннѡ быва́ємаѧ, то̀ ѿше́дшꙋ де́мѡнꙋ сїѐ да быва́етъ. Сѣ́дъ воспомѧнѝ са́мъ въ себѣ̀ слꙋчи̑вшаѧсѧ съ тобо́ю, ѿкꙋ́дꙋ нача́лъ є҆сѝ, и҆ гдѣ̀ ходи́лъ, и҆ въ ко́емъ мѣ́стѣ ѡ҆б̾ѧ́тъ бы́лъ дꙋ́хомъ любодѣѧ́нїѧ, и҆лѝ печа́ли, и҆лѝ гнѣ́ва, и҆ ка́кѡ па́ки прилꙋчи́сѧ бы́вшее. Сїѧ̑ ᲂу҆разꙋмѣ́й, и҆ преда́ждь па́мѧти, да возмо́жеши ѡ҆бличи́ти є҆го̀ приходѧ́ща, и҆ скрыва́мое ѿ негѡ̀ мѣ́сто позна́й, и҆ бо́лѣе не и҆́маши повинова́тисѧ є҆мꙋ̀. А҆́ще же хо́щеши и҆ въ неи́стовство привестѝ є҆го̀, ѡ҆бличѝ є҆го̀ а҆́бїе ꙗ҆́вльшасѧ, и҆ пе́рвое мѣ́сто, на не́же взоше́лъ є҆сѝ, сло́вомъ рцы̀, и҆ втори́цею, и҆ трети́цею: вельми́ бо ѡ҆горча́етсѧ, не сносѧ̀ сра́ма. Благовре́менное же разглаго́льствїе твоѐ съ ни́мъ да бꙋ́детъ доказа́нїемъ, ꙗ҆́кѡ ѿи́де по́мыслъ ѿ тебѐ: невозмо́жно бо пребыва́ти ꙗ҆́внѡ ѡ҆блича́емомꙋ. По побѣжде́нїи же сегѡ̀ де́мѡна послѣ́дꙋетъ тѧгча́йшїй со́нъ, и҆ ᲂу҆мерщвле́нїе рѣсни́цъ со мно́гою хла́дностїю, и҆ зѣва̑нїѧ безконє́чныѧ, и҆ тѧгота̀ пле́чь: ꙗ҆̀же всѧ̑ по прилѣ́жной моли́твѣ разрѣша́етъ дх҃ъ ст҃ы́й.</p>
<p>ѳ҃. Не́нависть къ де́мѡнамъ ѕѣлѡ̀ споспѣшествꙋ́етъ ко спасе́нїю на́мъ, и҆ къ творе́нїю добродѣ́тели потре́бна. И҆ сїю̀ пита́ти въ себѣ̀, ꙗ҆́коже нѣ́кое порожде́нїе благо́е, не си́льны є҆смы̀, сластолюби́вымъ <anchor type="page" number="518"/> дꙋхѡ́мъ развлека́ющымъ ю҆̀, и҆ ко дрꙋ́жествꙋ, и҆ согла́сїю дꙋ́шꙋ па́ки возбꙋжда́ющымъ. Но сїѐ дрꙋ́жество, па́че же неꙋдобоисцѣли́мꙋю га́ггренꙋ, вра́чь дꙋ́шъ ѡ҆ставле́нїемъ и҆сцѣлѧ́етъ. Попꙋща́етъ бо нѣ́что стра́шное пострада́ти ѿ ни́хъ и҆ дне́мъ и҆ но́щїю. И҆ па́ки дꙋша̀ къ первоѡбра́зной не́нависти возвраща́етсѧ, поꙋча́ема ко гдⷭ҇ꙋ глаго́лати по сло́вꙋ даві́довꙋ сїѐ: соверше́нною не́навистїю возненави́дѣхъ ѧ҆̀: во врагѝ бы́ша мѝ.<footnote lang="cu">Ѱал. рл҃и, ст. к҃в.</footnote> То́й бо соверше́нною не́навистїю ненави́дитъ врагѡ́въ, и҆́же ни дѣ́ломъ, ни мы́слїю не грѣши́тъ: є҆́же є҆́сть зна́менїе наивелича́йшагѡ и҆ пе́рвагѡ безстра́стїѧ.</p>
<p>і҃. Ѡ҆ дꙋ́хѣ же творѧ́щемъ дꙋ́шꙋ нечꙋ́вственною, что̀ подоба́етъ и҆ глаго́лати; А҆́зъ бо бою́сѧ писа́ти ѡ҆ не́мъ. Ка́кѡ дꙋша̀ и҆з̾ своегѡ̀ ᲂу҆строе́нїѧ ѿстꙋпа́етъ во вре́мѧ прише́ствїѧ є҆гѡ̀, и҆ совлача́етсѧ стра́ха гдⷭ҇нѧ и҆ благоче́стїѧ: и҆ грѣ́хъ не въ грѣ́хъ вмѣнѧ́етъ, и҆ беззако́нїе не почита́етъ за беззако́нїе: мꙋ́кꙋ же и҆ сꙋ́дъ вѣ́чный, ꙗ҆́кѡ просто́е сло́во по́мнитъ, и҆ посмѣва́етсѧ вои́стиннꙋ трѧсе́нїю ѻ҆гнено́сномꙋ: и҆ бг҃а ᲂу҆̀бо и҆сповѣ́дꙋетъ, повелѣ́нїѧ же є҆гѡ̀ не вѣ́сть. Бїе́ши въ пе́рси, дви́жꙋщейсѧ є҆́й ко грѣхꙋ̀, и҆ ѻ҆на̀ не чꙋ́вствꙋетъ. Ѿ писа́нїй разглаго́льствꙋеши, и҆ всѧ̀ ѡ҆слѣпи́сѧ, и҆ не слы́шитъ. Поноше́нїе є҆́й ѿ люде́й наво́диши, и҆ не вмѣнѧ́етъ: сра́мъ людскі́й, и҆ ѻ҆на̀ не разꙋмѣ́етъ, наподо́бїе свинїѝ, ѻ҆́чи смѣжи́вшїѧ и҆ ѡ҆гражде́нїе разорва́вшїѧ. Се́й же дꙋ́хъ наво́дѧтъ ᲂу҆коснѣва́ющыѧ по́мыслы тщесла́вїѧ: ѿ негѡ́ же, а҆́ще не бы́ша прекрати́лисѧ дні́е ѻ҆́ны, не бы̀ спасла́сѧ всѧ́ка пло́ть.<footnote lang="cu">Матѳ. гл. к҃д, ст. к҃в.</footnote> И҆ рѣ́дкѡ бо прилага́ющихсѧ бра́тїѧмъ, вина̀ ꙗ҆́вна быва́етъ. ѕлоключе́нїѧми бо дрꙋги́хъ, болѣ́зньми ᲂу҆гнѣта́ющихсѧ, и҆ въ темни́цахъ бѣ́дствꙋющихъ, и҆лѝ внеза́пной подпада́ющихъ сме́рти, прогонѧ́етсѧ ѻ҆́нъ, дꙋшѣ̀ по ма́лꙋ ᲂу҆милѧ́ющейсѧ, и҆ въ сострада́нїе приходѧ́щей, разрꙋша́ющꙋсѧ ѿ дꙋ́ха составлѧ́емомꙋ ѡ҆жесточе́нїю: въ ни́хже мы̀ недоꙋмѣва́емъ по ма́лости и҆ рѣ́дкости немоществꙋ́ющихъ ᲂу҆ на́съ. Сего̀ наипа́че дꙋ́ха прогонѧ́ѧ гдⷭ҇ь во <anchor type="page" number="519"/> є҆ѵⷢ҇лїи, повелѣ́лъ немоществꙋ́ющихъ назира́ти, и҆ сꙋ́щихъ въ темни́цѣ посѣща́ти. Бо́ленъ бо бѣ́хъ, глаго́летъ, и҆ прїидо́сте ко мнѣ̀.<footnote lang="cu">Матѳ. к҃є, ст. л҃ѕ.</footnote> Ѻ҆ба́че сїѐ вѣ́дѣти подоба́етъ: а҆́ще кто̀ и҆з̾ ѿше́льникѡвъ повинꙋ́вшисѧ семꙋ̀ дꙋ́хꙋ, не прїѧ́лъ по́мыслы блꙋ̑дныѧ, и҆лѝ до́мъ ѿ ᲂу҆ны́нїѧ не ѡ҆ста́вилъ, се́й терпѣ́нїе и҆ цѣломꙋ́дрїе воспрїѧ́лъ, свы́ше низпо́сланное: и҆ блаже́нъ є҆́сть сицева́гѡ ра́ди безстра́стїѧ. Є҆ли́цы же и҆з̾ ѡ҆бѣщава́ющихсѧ бг҃оче́стїе храни́ти, съ мїрски́ми водворѧ́тисѧ произволѧ́ютъ, да стрегꙋ́тсѧ сегѡ̀ дꙋ́ха. А҆́зъ бо ѡ҆ не́мъ бо́лѣе глаго́лати и҆лѝ писа́ти, и҆ люде́й срамлѧ́юсѧ.</p>
<p>Ѡ҆ дꙋ́хѣ печа́ли.</p>
<p>а҃і. Всѣ̀ дꙋ́хи сластолю́бїѧ поꙋча́ютъ дꙋ́шꙋ, є҆ди́нъ же дꙋ́хъ печа́ли сегѡ̀ твори́ти не мо́жетъ, но входѧ́щыѧ по́мыслы растлѣва́етъ, ѿсѣка́ѧ всѧ́кꙋю дꙋше́внꙋю сла́сть, и҆ и҆зсꙋша́ѧ печа́лїю: мꙋ́жа бо печа́льна засыха́ютъ кѡ́сти,<footnote lang="cu">Прит. гл. з҃і, ст. к҃в.</footnote> и҆ ма́лѡ ра́тꙋѧ, и҆скꙋ́снымъ ѿше́льника твори́тъ. Оу҆вѣщава́етъ бо, ꙗ҆́кѡ ничто́же ѿ мі́ра сегѡ̀ прїе́млетсѧ, и҆ всѧ́ка сла́сть ѿстои́тъ: мно́жае же пребыва́ѧ, ражда́етъ по́мыслы, ѿводи́ти дꙋ́шꙋ совѣ́тꙋющыѧ, и҆лѝ дале́че бѣжа́ти ѿ мѣ́ста понꙋжда́ющыѧ. Є҆́же размышлѧ́ше нѣ́когда, и҆ пострада̀ свѧты́й і҆́ѡвъ, ѿ сегѡ̀ стꙋжа́емь. А҆́ще бы возмо́гъ, глаго́летъ, са́мъ себѧ̀ ᲂу҆би́ти, и҆лѝ помоли́вшисѧ дрꙋго́мꙋ, и҆ сотвори́лъ бы мѝ сїѐ. Сегѡ̀ дꙋ́ха зна́менїе є҆́сть є҆хі́дны ѕвѣ́рь, є҆ѧ́же є҆стество̀ подае́мо человѣколю́бнѡ, ꙗ҆́ды дрꙋги́хъ ѕвѣре́й растлѣва́етъ: невозде́ржнѡ же прїе́млемо, и҆ са́мое растлѣва́етъ живо́тное. Семꙋ̀ дꙋ́хꙋ предадѐ па́ѵелъ въ корі́нѳѣ беззако́нновавшаго. Тѣ́мже и҆ пи́шетъ па́ки тща́тельнѡ, ᲂу҆тверди́те, глаго́лѧ корі́нѳѧнѡмъ, къ немꙋ̀ любо́вь: да не ка́кѡ мно́гою ско́рбїю поже́ртъ бꙋ́детъ таковы́й.<footnote lang="cu">в҃ Кор. гл. в҃, ст. з҃.</footnote> Но вѣ́сть се́й дꙋ́хъ ѡ҆скорблѧ́ющїй люде́й, производи́ти благо́е покаѧ́нїе. Тѣ́мже и҆ ст҃ы́й крⷭ҇ти́тель, ѿ сегѡ̀ дꙋ́ха ᲂу҆ѧзвлѧ́емыхъ и҆ прибѣга́ющихъ къ бг҃ꙋ, по <anchor type="page" number="520"/> рождє́нїѧ є҆хі́днѡва нарица́етъ, глаго́лѧ: кто̀ сказа̀ ва́мъ бѣжа́ти ѿ бꙋ́дꙋщагѡ гнѣ́ва; сотвори́те ᲂу҆́бѡ пло́дъ досто́инъ покаѧ́нїѧ, и҆ не начина́йте глаго́лати въ себѣ̀, ѻ҆тца̀ и҆́мамы а҆враа́ма.<footnote lang="cu">Матѳ. гл. г҃, ст. з҃ и҆ слѣ́д.</footnote> Ѻ҆ба́че всѧ́къ по ѡ҆́бразꙋ а҆враа́ма, и҆зше́дши ѿ землѝ сеѧ̀ и҆ ѿ ро́дꙋ, си́льнѣйшїй сегѡ̀ є҆́сть дꙋ́ха.</p>
<p>в҃і. А҆́ще кто̀ ꙗ҆́рость побѣди́лъ, се́й бѣ́сы побѣди́лъ. А҆́ще же кто̀ є҆́ю ѡ҆блада́нъ, то́тъ ᲂу҆едине́ннагѡ житїѧ̀ чꙋ́ждъ є҆́сть, и҆ стра́ненъ ѿ пꙋте́й сп҃си́телѧ на́шегѡ. Са́мъ бо гдⷭ҇ь глаго́летъ: Наꙋчи́тъ крѡ́ткїѧ пꙋтє́мъ свои̑мъ.<footnote lang="cu">Ѱал. к҃д, ст. ѳ҃.</footnote> Тѣ́мже и҆ неꙋдобое́млемь быва́етъ ѿше́льствꙋющихъ ᲂу҆́мъ, на доли́нꙋ кро́тости ᲂу҆бѣга́ѧй, ниеди́ныѧ бо добродѣ́тели не страша́тсѧ бѣ́си, ꙗ҆́коже кро́тости. Сїю̀ вели́кїй ѻ҆́ный мѡѷсе́й стѧжа̀, кро́ткимъ па́че всѣ́хъ люде́й нарече́нный. И҆ свѧты́й даві́дъ досто́йною є҆ѐ па́мѧти бж҃їѧ и҆з̾ѧвѝ бы́ти, глаго́лѧ: помѧнѝ гдⷭ҇и, даві́да, и҆ всю̀ кро́тость є҆гѡ̀.<footnote lang="cu">Ѱал. рл҃а, ст. а҃.</footnote> Но и҆ са́мъ сп҃си́тель на́шъ подража́телѧми на́мъ бы́ти кро́тости ѻ҆́нагѡ заповѣ́да, глаго́лѧ: наꙋчи́тесѧ ѿ менѐ, ꙗ҆́кѡ кро́токъ є҆́смь и҆ смире́нъ се́рдцемъ, и҆ ѡ҆брѧ́щете поко́й дꙋша́мъ ва́шымъ.<footnote lang="cu">Матѳ. гл. а҃і, ст. к҃ѳ.</footnote> А҆́ще же кто̀ ꙗ҆́стїй и҆ питі́й ᲂу҆далѧ́етсѧ, ꙗ҆́рость же лꙋка́выми по́мыслы и҆з̾ѡщрѧ́етъ: се́й ᲂу҆подо́бисѧ всепроходѧ́щемꙋ кораблю̀, и҆ и҆мꙋ́щꙋ ко́рмчимъ де́мѡна. Тѣ́мже внима́ти на́мъ подоба́етъ, є҆ли́кѡ возмо́жно, своемꙋ̀ кораблю̀, и҆ наꙋча́тисѧ, ꙗ҆́кѡ во́лцы то́чїю ѻ҆́ный растлѣва́ютъ, а҆ не ѻ҆́вцы поѧда́ютъ, всѧ́кꙋю пока́зовати кро́тость ко всѣ̑мъ лю́демъ.</p>
<p>Ѡ҆ тщесла́вїи.</p>
<p>г҃і. Є҆ди́нъ по́мыслъ тщесла́вїѧ є҆́сть многовеще́ственъ, и҆ ма́лѡ не всю̀ ѡ҆б̾е́млющїй вселе́ннꙋю, и҆ всѣ̑мъ де́мѡнамъ ѿверза́ющїй двє́ри, ꙗ҆́коже нѣ́кїй лꙋка́вый преда́тель гра́да нѣ́коегѡ. Тѣ́мже и҆ вельмѝ смирѧ́етъ ᲂу҆́мъ ѿше́льника, мно́гихъ слове́съ и҆ дѣ́лъ и҆сполнѧ́ѧ є҆го̀, и҆ моли̑твы є҆гѡ̀ погꙋблѧ́ѧ, и҆́миже всѣ̀ <anchor type="page" number="521"/> ра̑ны дꙋшѝ своеѧ̀ цѣли́ти тщи́тсѧ. Се́й по́мыслъ возраща́ютъ всѣ̀ побѣжде́нные по́мыслы, кото́рые па́ки и҆̀мъ прїе́млютъ всѣ̀ прихо́дъ къ дꙋшѝ, творѧ́ще та́кѡ послѣ́днѧѧ гѡ́рша пе́рвыхъ. Ѿ сегѡ̀ по́мысла ражда́етсѧ и҆ по́мыслъ го́рдости, печа́ть подо́бїѧ и҆ вѣне́цъ красоты̀ съ небе́съ на зе́млю сотрѧ́сшїй. Но ѿврати́сѧ ѿ сегѡ̀, и҆ не ᲂу҆коснѝ, да не преда́си дрꙋги̑мъ жи́знь твою̀, и҆ житїѐ твоѐ неми́лѡстивнымъ. Сего́ же дꙋ́ха прогонѧ́етъ ᲂу҆се́рднаѧ моли́тва, и҆ є҆́же не твори́ти во́лею, и҆ не глаго́лати ничто́же ѿ споспѣшествꙋ́ющихъ къ проклѧ́томꙋ тщесла́вїю.</p>
<p>д҃і. Є҆гда̀ ᲂу҆́мъ ѿше́льствꙋющихъ ма́лое безстра́стїе полꙋ́читъ: тогда̀ тщесла́вїѧ конѧ̀ стѧжа́вши, а҆́бїе но́ситсѧ по градѡ́мъ, похвалꙋ̀ неꙋдержи́мꙋ ѿ сла́вы и҆мѣ́ѧ: є҆го́же, по смотре́нїю, дꙋ́хъ любодѣѧ́нїѧ срѣ́тивши, и҆ въ нѣ́кїй хлѣ́въ є҆го̀ заключи́вши, наказꙋ́етъ є҆го̀, не ктомꙋ̀ пре́жде соверше́ннагѡ здра́вїѧ ѡ҆ставлѧ́ти ѻ҆́дръ, и҆ не подража́ти безчи̑ннымъ бѡльны́мъ, и҆̀же ѡ҆ста́нки є҆щѐ не́мощи въ себѣ̀ ѡ҆бносѧ̀, въ пꙋти̑ себѧ̀, и҆ въ ба̑ни безвре́меннѡ вдаю́тъ, и҆ болѣ́знємъ ѿ ѡ҆браще́нїѧ подпа́даютъ. Тѣ́мже сѣдѧ̀, вне́млемъ са́ми себѣ̀ па́че, ꙗ҆́кѡ ᲂу҆спѣва́юще въ добродѣ́тели, неꙋдобоподви́жны ко ѕло́бѣ быва́емъ. Подвиза́ѧсѧ разꙋ́мнѣ, мно́жество разли́чныхъ видѣ́нїй прїе́млемъ: возвыша́еми же па́ки, ꙗ҆снѣ́е зри́мъ свѣ́тъ сп҃си́телѧ на́шегѡ.</p>
<p>є҃і. Всѣ̀ ѕлодѣѧ̑нїѧ де́мѡнскїѧ ѡ҆пи́сывати не могꙋ̀, и҆ ѕлокова̑рствїѧ и҆́хъ и҆счислѧ́ти срамлѧ́юсѧ, боѧ́сѧ простѣ́йшихъ и҆з̾ чита́телей. Ѻ҆ба́че кова́рство дꙋ́ха любодѣѧ́нїѧ внемлѝ. Є҆гда̀ кто̀ безстра́стїе жела́тельныѧ ча́сти стѧ́жетъ, и҆ сра́мные по́мыслы нѣ́какѡ хла́дны бꙋ́дꙋтъ: тогда̀ ѻ҆́ный приво́дитъ мꙋже́й и҆ же́нъ и҆гра́ющихъ междꙋ̀ собо́ю, и҆ сра́мныхъ дѣ́лъ, и҆ ви́дѡвъ зри́телемъ ѿше́льника содѣ́ловаетъ. Но сїѐ и҆скꙋше́нїе нѣ́сть ᲂу҆косни́тельно. Оу҆се́рднаѧ бо моли́тва, и҆ воздержа́нїе, и҆ житїѐ тѣснѣ́йшее со бо́дрствованїемъ и҆ ᲂу҆праждне́нїемъ въ дꙋхо́вныхъ видѣ́нїѧхъ, ꙗ҆́коже ѻ҆́блако безво́дное, прогонѧ́етъ ѻ҆́ное. И҆ногда́ же лꙋка́вый ѻ҆́ный дꙋ́хъ и҆ пло́ти каса́етсѧ, къ безслове́сномꙋ распале́нїю возбꙋжда́ѧ ю҆̀, и҆ и҆́нныѧ тьмѡчи́сленныѧ хи́трѡсти стро́ѧ, ꙗ҆̀же не <anchor type="page" number="522"/> подоба́етъ ѡ҆бнаро́довати и҆ преда́ти писа́нїю. Вспомоществꙋ́етъ такѡвы́мъ по́мысламъ и҆ распале́ннаѧ ꙗ҆́рость, воздви́гнꙋтаѧ проти́вꙋ де́мѡна, ко́еѧ ꙗ҆́рости наипа́че страши́тсѧ ѻ҆́нъ, смꙋща́емыѧ ра́ди по́мыслѡвъ, и҆ растлѣва́ющїѧ є҆гѡ̀ помышлє́нїѧ. И҆ сїѐ є҆́сть, гнѣ́вайтесѧ, и҆ не согрѣша́йте: є҆́же пода́стъ дꙋшѣ̀ потре́бное врачевство̀ во и҆скꙋше́нїѧхъ. Подо́бенъ: є҆́сть и҆ дꙋ́хъ гнѣ́ва семꙋ̀ дꙋ́хꙋ. Твори́тъ и҆ ѻ҆́ный нѣ́кїихъ ѿрожде́нныхъ, и҆лѝ ѿ дрꙋзе́й, и҆лѝ ѿ срѡ́дникъ, ꙗ҆́кѡ ᲂу҆корѧ́ютсѧ ѻ҆нѝ ѿ недосто́йныхъ: и҆ дꙋ́хъ ѿше́льника возбꙋжда́етъ провѣща́ти нѣ́что лꙋка́вое, и҆лѝ содѣ́ѧти ра́ди показа́нїѧ своегѡ̀ ра́зꙋма, и҆́мже внима́ти подоба́етъ, и҆ ско́рѡ ѿторга́ти ᲂу҆́мъ ѿ таковы́хъ воѡбраже́нїй, да не ᲂу҆коснѣ́вши въ ни́хъ, бꙋ́детъ во вре́мѧ моли́твы головнѧ̀ дымѧ́щаѧсѧ. Въ сі́и же и҆скꙋшє́нїѧ впа́даютъ наипа́че ꙗ҆́ростнїи лю́ди, и҆ ᲂу҆до́бнѡ ко движе́нїѧмъ воспалѧ́ющїисѧ: такові́и дале́че сꙋ́ть ѿ чи́стыѧ моли́твы, и҆ ѿ вѣ́дѣнїѧ сп҃си́телѧ на́шегѡ і҆и҃са хрⷭ҇та̀.</p>
<p>ѕ҃і. Помышлє́нїѧ вѣ́ка сегѡ̀, гдⷭ҇ь, ꙗ҆́кѡ ѻ҆́вцы, благо́мꙋ па́стырю человѣ́кꙋ предадѐ. И҆ пи́сано є҆́сть: всѧ́комꙋ человѣ́кꙋ помышле́нїе дадѐ въ се́рдцѣ є҆гѡ̀, сопрѧ́гши съ ѻ҆́нымъ жела́нїе, и҆ ꙗ҆́рость въ по́мощь:<footnote lang="cu">Быт. гл. ѕ҃, ст. є҃.</footnote> да ꙗ҆́ростїю прогонѧ́етъ помышлє́нїѧ вѡ́лчїѧ: жела́нїемъ же лю́битъ ѻ҆́вцы, и҆ ѿ дожде́й и҆ вѣ́трѡвъ многокра́тнѣ бїе́мь. Дадѐ кромѣ̀ сегѡ̀ и҆ зако́нъ, ка́кѡ пастѝ ѻ҆́вцы: и҆ мѣ́сто бы́лїѧ, и҆ во́дꙋ ᲂу҆покое́нїѧ, и҆ ѱалти́рь, и҆ гꙋ́сли, и҆ же́злъ, и҆ па́лицꙋ: да ѿ сегѡ̀ ста́да и҆ пита́етсѧ и҆ ѡ҆блека́етсѧ, и҆ пи́щꙋ благовре́меннѡ собира́етъ. Кто́ бо, глаго́летъ, пасе́тъ ста́до, и҆ ѿ млека̀ ста́да не ꙗ҆́стъ;<footnote lang="cu">а҃ Корі́н. гл. ѳ҃, ст. з҃.</footnote> Подоба́етъ ᲂу҆̀бо ѿше́льникꙋ храни́ти дне́мъ и҆ но́щїю сїѐ ста́до, да не нѣ́кое порожде́нїе бꙋ́детъ ѕвѣреꙋловле́но, и҆лѝ въ разбо́йники впаде́тъ: а҆́ще же ᲂу҆̀бо нѣ́что таково́е прилꙋчи́тсѧ въ лѣсꙋ̀, а҆́бїе и҆зхища́ти ѿ ᲂу҆́стъ льва̀ и҆ медвѣ́дѧ. Быва́етъ же помышле́нїе ѡ҆ бра́тѣ ѕвѣреꙋловлѧ́емо, а҆́ще съ не́навистїю пасе́тсѧ въ на́съ, и҆ помышле́нїе ѡ҆ <anchor type="page" number="523"/> женѣ̀, а҆́ще со сра́мною по́хотїю пребыва́етъ въ на́съ: и҆ ѡ҆ зла́тѣ и҆ сребрѣ̀, а҆́ще съ лихоима́нїемъ водворѧ́етсѧ, и҆ помышлє́нїѧ ѡ҆ ст҃ы́хъ дарова́нїѧхъ, а҆́ще со тщесла́вїемъ во ᲂу҆мѣ̀ пасꙋ́тсѧ: и҆ во и҆́нныхъ помышле́нїѧхъ то́жде прилꙋчи́тсѧ, крадо́мыхъ ѿ страсте́й. Не то́чїю же дне́мъ подоба́етъ сїѧ блюстѝ: но и҆ но́щїю бо́дрствꙋющемꙋ храни́ти. Прилꙋча́етсѧ бо и҆ во мечта́нїѧхъ нечи́стыхъ и҆ лꙋка́выхъ погꙋби́ти своѐ. И҆ сїѐ є҆́сть, є҆́же глаго́летъ ст҃ы́й і҆а́кѡвъ: не принесо́хъ къ тебѣ̀ ѻ҆вча̀ ѕвѣроѧ́дно: а҆́зъ воздаѧ́хъ татьбины̀ дє́нныѧ, и҆ татьбины̀ нѡщны́ѧ, и҆ бы́хъ во днѝ жего́мь зно́емъ, и҆ стꙋ́денїю въ нощѝ: и҆ ѿхожда́ше со́нъ ѿ ѻ҆́чїю моє́ю.<footnote lang="cu">Быт. гл. л҃а, ст. л҃ѕ и҆ м҃.</footnote> А҆́ще же нѣ́кое ѿ трꙋда̀ ᲂу҆ны́нїе прилꙋчи́тсѧ, вма́лѣ восте́кше на ка́мень вѣ́дѣнїѧ, на пѣвни́цѣ да бесѣ́дꙋемъ, бїѧ̀ добродѣ́телѧми во стрꙋ́ны ра́зꙋма. Пасе́мъ же ѻ҆́вцы па́ки и҆ под̾ сїна́йскою горо́ю, да бг҃ъ ѻ҆тє́цъ на́шихъ и҆ на́съ и҆з̾ кꙋпины̀ воззове́тъ, и҆ словеса̀ зна́менїй и҆ чꙋде́съ на́мъ да́рꙋетъ.</p>
<p>з҃і. Є҆стество̀ слове́сное, ѿ ѕло́бы ᲂу҆мерщвле́нное, воскреша́етъ хрⷭ҇то́съ, ᲂу҆мозрѣ́нїемъ ѻ҆́нагѡ всѣ́хъ вѣкѡ́въ. Ѻ҆ц҃ъ же сегѡ̀ дꙋ́шꙋ ᲂу҆ме́ршꙋю воскреша́етъ сме́ртїю хрⷭ҇то́вою и҆ ꙗ҆вле́нїемъ свои́мъ. И҆ сїѐ є҆́сть, є҆́же глаго́летъ па́ѵелъ: а҆́ще ᲂу҆мро́хомъ со хрⷭ҇то́мъ, вѣ́рꙋемъ, ꙗ҆́кѡ и҆ жи́ви бꙋ́демъ съ ни́мъ.<footnote lang="cu">Ри́мл. гл. ѕ҃, ст. и҃.</footnote></p>
<p>и҃і. Є҆гда̀ ᲂу҆́мъ, совле́кшисѧ ве́тхагѡ человѣ́ка, во благода́тнаго ѡ҆блече́тсѧ, тогда̀ и҆ своѐ ᲂу҆строе́нїе ᲂу҆́зритъ во вре́мѧ моли́твы, подо́бно сапфи́рꙋ, и҆лѝ небе́сномꙋ ша́рꙋ, є҆́же и҆ мѣ́стомъ бж҃їимъ писа́нїе и҆менꙋ́етъ, ѿ старѣ́йшинъ ви́дѣнное на горѣ̀ сїна́йстѣй.</p>
<p>ѳ҃і. Ѿ нечи́стыхъ дꙋхѡ́въ, ѻ҆́ви человѣ́ка ꙗ҆́кѡ человѣ́ка, и҆скꙋша́ютъ: ѻ҆́ви же человѣ́ка, ꙗ҆́кѡ живо́тное безслове́сное смꙋща́ютъ. И҆ пе́рвїи приложи́вшесѧ, влага́ютъ въ на́съ по́мыслы тщесла́вїѧ, и҆лѝ го́рдости, и҆лѝ за́висти, и҆лѝ ѡ҆бвине́нїѧ, ꙗ҆̀же ни є҆ди́нагѡ не каса́ютсѧ ѿ безслове́сныхъ. Вторі́и же приближа́ѧсѧ, ꙗ҆́рость и҆ по́хоть чрез̾есте́ственнѡ возбꙋжда́ютъ. Сі́и бо стра̑сти <anchor type="page" number="524"/> ѻ҆́бщыѧ сꙋ́ть на́мъ и҆ безсловє́снымъ, под̾ слове́снымъ кро́ющыѧсѧ є҆стество́мъ. Тѣ́мже глаго́летъ дх҃ъ ст҃ы́й ѡ҆ по́мыслѣхъ, съ людьмѝ прилꙋча́ющихсѧ: а҆́зъ рѣ́хъ: бо́зи є҆стѐ и҆ сы́нове вы́шнѧгѡ всѝ: вы́ же ꙗ҆́кѡ человѣ́цы ᲂу҆мира́ете, и҆ ꙗ҆́кѡ є҆ди́нъ ѿ кнѧзе́й па́даете.<footnote lang="cu">Ѱал. п҃а, ст. з҃ и҆ и҃.</footnote> Ѡ҆ дви́жꙋщихсѧ же безслове́снѡ что̀ глаго́летъ: Не бꙋ́дите ꙗ҆́кѡ ко́нь и҆ ме́скъ, и҆̀мже нѣ́сть ра́зꙋма: брозда́ми и҆ ᲂу҆здо́ю чє́люсти и҆́хъ востѧ́гнеши на приближа́ющихсѧ къ тебѣ̀.<footnote lang="cu">Ѱал. л҃а, ст. ѳ҃.</footnote> А҆́ще же дꙋша̀ согрѣша́етъ, то̀ ᲂу҆́мретъ. Пред̾ѧвле́но є҆́сть сїѐ, ꙗ҆́кѡ человѣ́цы ᲂу҆мира́ютъ, и҆ ѿ человѣ́кѡвъ погреба́ютсѧ: безслове́снїи же ᲂу҆мерщвлѧ́еми и҆лѝ па́дающе, ѿ го́рлицъ, и҆лѝ вра́нѡвъ поѧда́ютсѧ: и҆́хже птенцы̀ и҆ні́и призыва́ютъ гдⷭ҇а, и҆ні́и же ѡ҆сквернѧ́ютсѧ въ кро́ви. И҆мѣ́ѧй ᲂу҆́шы слы́шати, да слы́шитъ.</p>
<p>к҃. Є҆гда̀ кто̀ ѿ врагѡ́въ приложи́вшисѧ къ тебѣ̀, ᲂу҆ѧзви́тъ тѧ̀, и҆ хо́щетъ ме́чь сво́й ѡ҆брати́ти, по писа́нїю, на се́рдце своѐ,<footnote lang="cu">Ѱал. л҃ѕ, ст. є҃і.</footnote> сотворѝ та́кѡ, ꙗ҆́коже глаго́лемъ. Раздѣлѝ са́мъ въ себѣ̀ всѣ́ѧнный ѿ негѡ̀ по́мыслъ, ꙗ҆ковы́й ни прилꙋчи́тсѧ, и҆ и҆з̾ коли́кихъ веще́й ни состои́тъ, и҆ коли́кѡ наипа́че ни ѡ҆скорблѧ́етъ ᲂу҆́мъ. А҆ є҆́же глаго́лю, сїѐ є҆́сть: на прикла́дъ, а҆́ще бы бы́лъ влага́емь въ тебѐ ѿ негѡ̀ по́мыслъ сребролю́бїѧ: раздѣлѝ се́й по́мыслъ на мы́сль прїе́мшꙋю ѻ҆́ный, и҆ на помышле́нїе ѡ҆ зла́тѣ, а҆ сїѐ на сребролю́бнꙋю стра́сть. И҆ та́кѡ вопросѝ, что̀ и҆з̾ си́хъ є҆́сть грѣ́хъ; Оу҆́мъ ли; И҆ ка́кѡ є҆́сть ѡ҆́бразъ бж҃їй; И҆лѝ помышле́нїе ѡ҆ зла́тѣ; И҆ сїѐ кто́ бы ре́клъ когда́либо и҆мѣ́ѧй ᲂу҆́мъ; Но са́мое ли зла́то є҆́сть грѣ́хъ; и҆ чесѡ̀ ра́ди произведено̀; Подоба́етъ ᲂу҆́бѡ бы́ти винѣ̀ грѣха̀ четве́ртомꙋ чемꙋ́либо, є҆́же нѣ́сть ве́щь состоѧ́щаѧ по сꙋществꙋ̀, нижѐ помышле́нїе ве́щи: но сла́сть нѣ́каѧ человѣконенави́стнаѧ, ѿ своегѡ̀ и҆зволе́нїѧ ражда́ющаѧсѧ, и҆ понꙋжда́ющаѧ ᲂу҆́мъ ѕлѣ̀ ᲂу҆потреблѧ́ти созда̑нїѧ бж҃їѧ, ю҆́же сла́сть ѿсѣщѝ зако́нꙋ бж҃їю ᲂу҆пова́ю. И҆ сїѧ̑ тѝ и҆спытꙋ́ющꙋ и҆сче́знетъ по́мыслъ, на своѐ видѣ́нїе разрꙋша́ѧсѧ. Оу҆бѣжи́тъ же ѿ тебѐ дꙋ́хъ, возвы́сившисѧ на ве́рхъ мы́сли твое́й ѿ <anchor type="page" number="525"/> сегѡ̀ разꙋмѣ́нїѧ. А҆́ще же не хо́щеши ᲂу҆потреби́ти проти́вꙋ ѻ҆́нагѡ ме́чь є҆гѡ̀, но возжела́еши пе́рвѣе свои́мъ жезло́мъ є҆гѡ̀ побѣди́ти: и҆зве́ргни и҆ ты̀ ка́мень и҆з̾ пастꙋ́шескїѧ твоеѧ̀ ко́ши, и҆ и҆щѝ ᲂу҆разꙋмѣ́ти сїѐ, ка́кѡ а҆́гг҃ли и҆ бѣ́си примѣнѧ́ютсѧ на́шемꙋ ᲂу҆краше́нїю, мы́ же ᲂу҆краше́нїѧмъ и҆́хъ не примѣнѧ́емсѧ: ниже́ бо а҆́гг҃лѡвъ бо́лѣе со бг҃омъ соединѧ́ти мо́жемъ, нижѐ бѣсѡ́въ бо́лѣе нечи́стыми твори́ти произволе́нїе и҆́мамы. И҆ ка́кѡ денни́ца, во ᲂу҆́трїи восходѧ́щаѧ, на зе́млю све́ржена бы́сть, и҆ вмѣнѧ́етъ мо́ре за сосꙋ́дъ ма́сти, а҆́дъ же бе́здны за плѣ́нника, воскиплѧ́етъ же бе́зднꙋ, ꙗ҆́коже коте́лъ, всѣ́хъ возмꙋща́ѧ ѕло́бою свое́ю, и҆ всѣ́ми ѡ҆блада́ти жела́ѧ. Си́хъ бо веще́й ᲂу҆мозрѣ́нїе вельмѝ де́мѡна ᲂу҆ѧзвлѧ́етъ, и҆ ве́сь є҆гѡ̀ по́лкъ прогонѧ́етъ. Но сїѧ̑ со ѡ҆чище́нными ѿ страсте́й, нѣ́какѡ прилꙋча́ютсѧ, и҆ зрѧ́щими коли́кѡ ни є҆́сть вины̑ бы́вшихъ веще́й. Нечи́стые же ᲂу҆мосозерца́ти сїѧ̑ не мо́гꙋтъ, нижѐ наꙋчи́вшесѧ ѿ дрꙋги́хъ, сла́достнѡ слы́шати и҆́мꙋтъ, мно́гомꙋ пра́хꙋ и҆ смѧте́нїю ѿ страсте́й пребыва́ющꙋ на бра́ни. Подоба́етъ бо соверше́ннѡ по́лкъ и҆ноплеме́нныхъ ᲂу҆смири́ти, да є҆ди́нъ голїа́ѳъ срѣ́титъ на́шего даві́да. Таково́е же разчисле́нїе бра́ни и҆ ви́дъ да ᲂу҆потреби́мъ и҆ во всѣ́хъ нечи́стыхъ по́мыслѣхъ.</p>
<p>к҃а. Є҆гда̀ нѣ́кїи ѿ нечи́стыхъ по́мыслѡвъ а҆́бїе про́гнаны бꙋ́дꙋтъ, пои́щемъ вины̀, ѿкꙋ́дꙋ сїѐ прилꙋчи́сѧ; не по недоста́ткꙋ ли ве́щи, ꙗ҆́кѡ неꙋдобоѡбрѣта́емо є҆́сть вещество̀, и҆лѝ по сꙋ́щемꙋ въ на́съ безстра́стїю не си́ленъ бѣ̀ проти́вꙋ на́съ вра́гъ: на примѣ́ръ, а҆́ще кто̀ и҆з̾ ѿше́льствꙋющихъ помы́слитъ, ꙗ҆́кѡ ввѣ́рено є҆мꙋ̀ дꙋхо́вное правле́нїе гра́да, не косни́тъ се́й по́мылъ мы́слити, и҆ быва́етъ ѻ҆́ный є҆мꙋ̀ вѣ́домь ѿ предрече́нныѧ невеще́ственности: а҆́ще же кто̀ и҆ проста́гѡ гра́да прави́тель бꙋ́детъ, и҆ подо́бнѣ размышлѧ́етъ, се́й блаже́нъ є҆́сть ра́ди безстра́стїѧ. Подо́бнѡ же и҆ во и҆нѣ́хъ по́мыслѣхъ ѡ҆брѧ́щетсѧ сицевы́й ѡ҆́бразъ и҆спытꙋ́емь. Сїѧ̑ подоба́етъ на́мъ вѣ́дѣти, по ᲂу҆се́рдїю на́шемꙋ и҆ си́лѣ, да ᲂу҆вѣ́мы, а҆́ще і҆ѻрда́нъ прешлѝ, и҆ бли́зъ є҆смы̀ фі́нїкѡвъ, и҆лѝ є҆щѐ въ пꙋсты́ни живе́мъ, и҆ ѿ и҆ноплеме́нныхъ бїе́ми быва́емъ. <anchor type="page" number="526"/> Вельми́ бо хи́тръ ꙗ҆влѧ́етсѧ мѝ дꙋ́хъ сребролю́бїѧ, и҆ ко пре́лести кова́рный, таковы́й ча́стѡ стѣсне́нъ бы́въ ѿ кра́йнѧгѡ ѿрече́нїѧ, а҆́бїе домострои́телемъ и҆ нищелю́бцемъ лицемѣ́рствꙋетъ: и҆ є҆щѐ неприсꙋ́тствꙋющихъ въ по́мыслѣ страннопрїе́млетъ ᲂу҆се́рднѣ, и҆ дрꙋги́мъ ѿсꙋ́тствꙋющымъ посыла́етъ млⷭ҇тыню, и҆ темни̑цы гра̑дскїѧ посѣща́етъ, и҆ продае́мыхъ и҆скꙋпꙋ́етъ, и҆ жена́мъ прилѣплѧ́тисѧ бога̑тымъ показꙋ́етъ: дрꙋги̑мъ па́ки повинова́тисѧ ᲂу҆вѣщава́етъ, и҆́же бога́тствомъ и҆спо́лненныѧ влага̑лища и҆́мꙋтъ. И҆ та́кѡ прельсти́вши пома́лꙋ дꙋ́шꙋ, по́мыслы сребролю́бїѧ ѡ҆блага́етъ ю҆̀, и҆ дꙋ́хꙋ тщесла́вїѧ предае́тъ: таковы́й мно́гихъ вво́дитъ прославлѧ́ющихъ гдⷭ҇а, за сицево́е смотре́нїе: и҆ нѣ́кїихъ пома́лꙋ ѡ҆ рꙋкоположе́нїи во і҆ере́а бесѣ́довати дрꙋ́гъ со дрꙋ́гомъ побꙋжда́етъ: сме́рть же сꙋ́щагѡ і҆ере́а предсказꙋ́етъ и҆ предлага́етъ, ꙗ҆́кѡ не и҆збѣ́гнетъ ѻ҆́нъ тьмочи́слєннаѧ содѣ́ѧвый. И҆ та́кѡ ѻ҆каѧ́нный ᲂу҆́мъ ѡ҆бле́кшисѧ въ сі́и по́мыслы, съ непрїѧ́вшими є҆го̀ людьмѝ прю̀ твори́тъ, прїѧ́вшымъ же гото́внѡ подае́тъ да́ры, и҆ за благодꙋ́шїе и҆́хъ прїе́млетъ: нѣ́кїихъ же бꙋнтꙋ́ющихъ сꙋдїѧ́мъ предае́тъ, и҆ и҆з̾ гра́да въ заточе́нїе посыла́ти заповѣ́дꙋетъ. Си́мъ же про́чее по́мысламъ внꙋ́трь сꙋ́щымъ и҆ дви́жꙋщымсѧ, а҆́бїе дꙋ́хъ го́рдости ꙗ҆влѧ́етсѧ, мѡ́лнїи ча̑стыѧ по воздꙋ́хꙋ ке́ллїи, и҆ ѕмїє́въ крыла́тыхъ пꙋска́ющїй, и҆ на́конецъ ѡ҆скꙋдѣ́нїе ᲂу҆ма̀ содѣ́ловающїй: но мы̀ и҆спроси́вше ѿ гдⷭ҇а поги́бели си́мъ по́мыслѡмъ, съ благодаре́нїемъ въ нестѧжа́нїи да пребыва́емъ. Ничто́же бо внесо́хомъ въ мі́ръ се́й, ꙗ҆́вѣ, ꙗ҆́кѡ нижѐ и҆знестѝ что̀ мо́жемъ: и҆мѣ́юще же пи́щꙋ и҆ ѡ҆дѣѧ́нїе, си́ми дово́льни бꙋ́демъ, па́мѧтꙋюще па́ѵла глаго́люща: ко́рень всѣ́мъ ѕлы̑мъ сребролю́бїе є҆́сть.<footnote lang="cu">а҃ Тїм. гл. ѕ҃, ст. з҃, и҃ и҆ і҃.</footnote></p>
<p>к҃в. Всѣ̀ нечи́стые по́мыслы, страсте́й ра́ди въ на́съ ᲂу҆коснѣва́ѧ, низво́дѧтъ ᲂу҆́мъ во всегꙋби́тельство и҆ поги́бель. Ꙗ҆́коже бо помышле́нїе ѡ҆ хлѣ́бѣ косни́тъ во а҆́лчꙋщемъ а҆́лчбы ра́ди, и҆ помышле́нїе ѡ҆ водѣ̀ въ жа́ждꙋщемъ жа́жды ра́ди: та́кѡ и҆ помышлє́нїѧ ѡ҆ бога́тствѣ, и҆ ражда́ющыѧсѧ нечи̑стыѧ по́мыслы <anchor type="page" number="527"/> ѿ бра́шенъ коснѧ́тъ страсте́й ра́ди. Но и҆ въ по́мыслѣхъ тщесла́вїѧ, и҆ во и҆́нныхъ помышле́нїѧхъ подо́бное ꙗ҆ви́тсѧ. Невозмо́жно же ᲂу҆мꙋ̀, подавлѧ́емꙋ ѿ таковы́хъ помышле́нїй, предста́ти бг҃ꙋ, и҆ ᲂу҆кра́шенꙋ бы́ти вѣнце́мъ пра́вды. Ѿ си́хъ бо по́мыслѡвъ совлека́емь и҆ треѻкаѧ́нный ѻ҆́ный ᲂу҆́мъ, во є҆ѵⷢ҇лїи ᲂу҆помина́емый, и҆зѧ́щества ра́зꙋма бж҃їѧ ѿрече́сѧ: и҆ па́ки свѧзꙋ́емый по рꙋка́мъ и҆ нога́мъ, и҆ во тьмꙋ̀ кромѣ́шнꙋю поверга́емый<footnote lang="cu">Матѳ. гл. к҃в, ст. г҃і.</footnote> ѿ си́хъ по́мыслѡвъ и҆мѣ́ѧше сотка́ннꙋю ѻ҆де́ждꙋ, є҆го́же недосто́йна такова́гѡ бра́ка зва́вый гдⷭ҇ь ѡ҆предѣлѝ бы́ти. Тѣ́мже ѻ҆де́жда бра́чнаѧ є҆́сть безстра́стїе слове́сныѧ дꙋшѝ, ѿре́кшїѧсѧ мїрски́хъ похоте́й. Ка́ѧ же вина̀, ꙗ҆́кѡ помышлє́нїѧ чꙋ́вственныхъ веще́й ᲂу҆коснѣва́юще растлѣва́ютъ ра́зꙋмъ, ѡ҆ се́мъ во глава́хъ ѡ҆ моли́твѣ ска́зано бы́ло.</p>
<p>к҃г. И҆з̾ противлѧ́ющихсѧ дѣ́ѧтельности де́монѡвъ трѝ сꙋ́ть первонача́льнїи, и҆̀мже послѣ́дꙋетъ ве́сь по́лкъ и҆ноплеме́нникѡвъ, и҆̀же пе́рвїи на бра́ни стоѧ́тъ, и҆ нечи́стыми пѡ́мыслы возбꙋжда́ютъ дꙋ́шы къ ѕло́бѣ, и҆̀мже по́хоти чревобѣ́сїѧ ввѣ́рены сꙋ́ть, къ сребролю́бїю на́съ под̾ꙋща́юще, и҆ ко сла́вѣ человѣ́ческой возбꙋжда́ющїе. Жела́ѧ ᲂу҆̀бо чи́стыѧ моли́твы, блюди́сѧ ѿ ꙗ҆́рости, и҆ любѧ̀ цѣломꙋ́дрїе, ᲂу҆держѝ чре́во, и҆ не да́ждь є҆мꙋ̀ въ сы́тость хлѣ́ба, и҆ водо́ю ᲂу҆дрꙋчѝ є҆̀. Бо́дрствꙋй въ моли́твѣ, и҆ памѧтоѕло́бїе ѿ себѧ̀ ᲂу҆далѝ, да не ѡ҆скꙋдѣ́ютъ тѝ словеса̀ ст҃а́гѡ дх҃а, и҆ во двє́ри писа́нїѧ толцы̀ рꙋка́ми добродѣ́телей: тогда̀ возсїѧ́етъ тѝ безстра́стїе се́рдца, и҆ ᲂу҆́мъ ѕвѣздозри́теленъ ᲂу҆́зриши въ моли́твѣ.</p>
<p>Тогѡ́жде ѿ тре́звенныхъ гла́въ.</p>
<p>а҃. Таковꙋ̀ подоба́етъ бы́ти всегда̀ и҆́нокꙋ, ꙗ҆́кѡ ᲂу҆́трѣ ᲂу҆мре́ти и҆мꙋ́щꙋ: и҆ та́кѡ ᲂу҆потреби́ти тѣ́ло, ꙗ҆́кѡ мнѡ́гїѧ лѣта̀ жи́ти и҆мꙋ́щꙋ. Пе́рвое бо ѿсѣка́етъ по́мыслы ᲂу҆ны́нїѧ, и҆ тща́тельнѣйшимъ <anchor type="page" number="528"/> содѣ́ловаетъ и҆́нока: второ́е же здра́вымъ сохранѧ́етъ тѣ́ло, и҆ равномѣ́рнѣ соблюда́етъ воздержа́нїе.</p>
<p>в҃. Дости́гшїй ра́зꙋма и҆ сла́дость ѿ негѡ̀ вкꙋси́вшїй, не ктомꙋ̀ дꙋ́хꙋ тщесла́вїѧ повине́тсѧ, приводѧ́щемꙋ всѣ̀ сла́дѡсти є҆мꙋ̀ мі́ра сегѡ̀. Что́ бо ѻ҆́нъ ѡ҆бѣща́ти мо́жетъ вѧ́щше дꙋхо́внагѡ видѣ́нїѧ; Доко́лѣ же ра́зꙋма не вкꙋси́хомъ, дѣ́ѧтельность ᲂу҆се́рднѡ да произво́димъ, намѣ́ренїе на́ше показꙋ́ѧ бг҃ꙋ, ꙗ҆́кѡ всѧ̑ твори́мъ позна́нїѧ ра́ди є҆гѡ̀.</p>
<p>г҃. Потре́бно и҆ пꙋти̑ предше́ствовавшихъ и҆́нокѡвъ и҆з̾ѧви́ти, є҆́же къ ѻ҆́нымъ направлѧ́тисѧ: мнѡ́га бо сꙋ́ть и҆ содѣ̑ѧннаѧ и҆ речє́ннаѧ и҆́ми до́брѣ. Междꙋ̀ про́чимъ и҆ сїѐ глаго́летъ нѣ́кто ѿ ѻ҆́ныхъ, ꙗ҆́кѡ не тꙋ́чнаѧ и҆ равномѣ́рнаѧ пи́ща, съ любо́вїю сопрѧже́ннаѧ, ско́рѡ вво́дитъ и҆́нока во приста́нище безстра́стїѧ.</p>
<p>д҃. Срѣ́тесѧ нѣ́кто въ глꙋбо́кꙋю но́щь со ст҃ы́мъ мака́рїемъ, и҆ вельмѝ жа́ждою томи́мь, просѧ́ше ᲂу҆ негѡ̀ воды̀ пи́ти. Ѻ҆́нъ же глаго́ла: бꙋ́ди дово́ленъ сѣ́нїю: мно́зи бо пꙋтеше́ствꙋюще ны́нѣ и҆ пла́вающе, и҆ сеѧ̀ сꙋ́ть лише́ни. Та́же ᲂу҆праждни́всѧ разсꙋжде́нїемъ съ ни́мъ ѡ҆ воздержа́нїи, дерза́й, речѐ, ча́до: а҆́зъ бо въ цѣ̑лыѧ два́десѧть лѣ́тъ, нижѐ хлѣ́ба, нижѐ воды̀, нижѐ сна̀ въ сы́тость прїѧ́хъ, но хлѣ́бъ мо́й ꙗ҆до́хъ вѣ́сомъ, и҆ во́дꙋ пїѧ́хъ мѣ́рою, къ стѣна́мъ же ма́лѡ приклони́всѧ, нѣ́коликѡ сна̀ воспрїима́хъ.</p>
<p>є҃. Оу҆́мъ прельща́емый и҆справлѧ́етъ чте́нїе, бдѣ́нїе и҆ моли́тва: по́хоть же жего́мꙋю и҆зсꙋша́етъ а҆́лчба: трꙋ́дъ и҆ ѿше́льничество. Ꙗ҆́рость же возмꙋща́ющꙋю ᲂу҆кроща́етъ ѱалмопѣ́нїе, долготерпѣ́нїе и҆ ми́лость. Безмѣ̑рнаѧ бо и҆ безвре́мєннаѧ маловре́мєнна сꙋ́ть, па́че врє́дна и҆ неполє́зна.</p>
<footer/>
</document>
