<?xml version="1.0" encoding="utf-8"?>
<?xml-stylesheet type="text/xsl" href="../../utils/xslt/culiturgical.xsl"?>
<document lang="cu" xmlns="http://www.ponomar.net/culiturgical">
<p><anchor type="page" number="148"/>Тогѡ́жде преподо́бнагѡ ѻ҆тца̀ на́шегѡ сѷмеѡ́на но́вагѡ бг҃осло́ва,</p>
<p>СЛО́ВО</p>
<p>Ѡ҆ вѣ́рѣ, и҆ ᲂу҆че́нїе къ тѣ́мъ, и҆́же глаго́лютъ, ꙗ҆́кѡ не возмо́жно пребыва́ющымъ въ мі́рѣ, и҆ и҆мѣ́ющымъ попечє́нїѧ житє́йскаѧ, дости́гнꙋти до соверше́нства добродѣ́тели: и҆ по́вѣсть ѡ҆ се́мъ въ нача́лѣ вельмѝ поле́знаѧ.</p>
<p>Переведено̀ съ проста́гѡ гре́ческагѡ ѧ҆зы́ка.</p>
<p>Возлю́бленнаѧ моѧ̑ бра́тїѧ и҆ ѻ҆тцы̀! вельмѝ до́брое и҆ дꙋшеполе́зное є҆́сть дѣ́ло, проповѣ́дывати всѣ̑мъ ѻ҆́бще ве́лїю и҆ безконе́чнꙋю ми́лость всеблага́гѡ и҆ многоми́лостивагѡ бг҃а на́шегѡ, и҆ ꙗ҆влѧ́ти всѣ̑мъ бра́тїѧмъ на́шымъ хрїстїа́намъ пꙋчи́нꙋ благоꙋтро́бїѧ и҆ бла́гости бж҃їѧ, ю҆́же и҆́мать къ на́мъ. А҆́зъ ᲂу҆́бѡ ꙗ҆́коже ви́дите бра́тїѧ моѧ̑, и҆ зна́ете до́брѣ, ни поще́нїй мно́гихъ и҆ преизли́шнихъ не сотвори́хъ, ни бдѣ́нїй, ни долꙋлега́нїй, и҆ нижѐ и҆ны́хъ си̑мъ подо́бныхъ жесто́кихъ преизли́шнихъ тѣле́сныхъ ѡ҆бꙋче́нїй, но позна́хъ недосто́инство моѐ, и҆ помы́слихъ ѡ҆ грѣсѣ́хъ мои́хъ, и҆ ѡ҆сꙋди́хъ себѐ, и҆ смири́хсѧ, и҆ многоблагоꙋтро́бный и҆ всеблагі́й гдⷭ҇ь си́мъ мѧ̀ спасѐ, ꙗ҆́коже глаго́летъ и҆ бж҃е́ственный дв҃дъ: Смири́хсѧ, и҆ спасе́ мѧ<footnote lang="cu">Ѱал. рд҃і, ст. є҃.</footnote>. И҆ да рекꙋ̀ ва́мъ сїѐ <anchor type="page" number="149"/> вкра́тцѣ, вѣ́ровахъ то́чїю словесє́мъ бж҃їимъ, и҆ прїѧ́тъ мѧ̀ гдⷭ҇и и҆ бг҃ъ мо́й се́ю вѣ́рою. Зане́же мнѡ́гаѧ сꙋ́ть препѧ̑тїѧ, возбранѧ̑ющаѧ стѧжа́ти смире́нїе: ѡ҆брѣсти́ же вѣ́рꙋ, и҆ словесє́мъ бж҃їимъ ᲂу҆вѣ́ровати, нѣ́сть ниеди́нагѡ препѧ́тствїѧ возбранѧ́ющагѡ. Сегѡ̀ ра́ди, а҆́ще восхо́щемъ ѿ всеѧ̀ дꙋшѝ на́шеѧ ѡ҆брѣстѝ вѣ́рꙋ, а҆́бїе без̾ всѧ́кагѡ трꙋда̀ ѡ҆брѣта́емъ ю҆̀: зане́же вѣ́ра є҆́сть да́ръ всеблага́гѡ бг҃а, є҆го́же дарова̀ на́мъ є҆сте́ственнѡ, да и҆мѣ́емъ ѻ҆́ный въ произволе́нїи на́шемъ, и҆ и҆мѣ́емъ, є҆гда̀ хо́щемъ. Сегѡ̀ ра́ди ви́димъ, ꙗ҆́кѡ и҆ скѵ́ѳы и҆ ва́рвары, и҆ всѧ̑ ꙗ҆зы́ки и҆мѣ́ютъ вѣ́рꙋ є҆сте́ственнѡ, и҆ вѣ́рꙋетъ є҆ди́нъ словесє́мъ дрꙋга́гѡ, и҆ показꙋ́ютъ вѣ́рꙋ междꙋ̀ собо́ю. И҆ да покажꙋ̀ ва́мъ сїѐ дѣ́ломъ, а҆ не словесы̀, то́чїю внемли́те слѣ́дꙋющей по́вѣсти. Нѣ́кто, геѡ́ргїй и҆́менемъ, ю҆́нъ вельмѝ во́зрастомъ ꙗ҆́кѡ два́десѧти лѣ́тъ, живѧ́ше въ кѡнстантїнопо́ли во времена̀ на̑ша, и҆́же бѧ́ше благоѡбра́зенъ вельмѝ ви́домъ, и҆ таковы́й зра́къ внѣ́шнїй и҆мѣ̀, ꙗ҆́кѡ мно́зи и҆мѣ́ѧхꙋ ѡ҆ не́мъ стꙋ̑дныѧ мы̑сли, наипа́че ті́и, є҆ли́цы ѻ҆быкнове́ннѡ смо́трѧтъ то́кмѡ на внѣ́шнїй ѡ҆́бразъ человѣ́ка, и҆ не зна́ѧ ка́ждагѡ та́йныхъ, ѡ҆сꙋжда́ютъ, и҆ быва́ютъ сꙋдїи̑ дрꙋги̑мъ безразсꙋ́дни. Се́й ю҆́ноша позна́сѧ со и҆́нокомъ нѣ́кїимъ, мꙋ́жемъ ст҃ы́мъ, и҆́же живѧ́ше въ монастырѣ̀ нѣ́коемъ кѡнстантїнопо́льскомъ, и҆ ꙗ҆влѧ́ѧ є҆мꙋ̀ всѧ̑ та̑йнаѧ се́рдца своегѡ̀, речѐ и҆ сїѐ, ꙗ҆́кѡ хо́щетъ ѻ҆́нъ спасти́сѧ, и҆ и҆мѣ́етъ ве́лїе жела́нїе и҆зы́ти ѿ мі́ра, и҆ бы́ти и҆́нокомъ. Честны́й же ѻ҆́ный ста́рецъ похвалѝ є҆гѡ̀ намѣ́ренїе, є҆́же и҆мѣ̀ и҆ поꙋчѝ є҆го̀, ꙗ҆́коже подоба́ше, и҆ дадѐ є҆мꙋ̀ кни́гꙋ ст҃а́гѡ ма́рка подви́жника прочестѝ, въ не́йже пи́сано ѡ҆ зако́нѣ дꙋхо́внѣмъ: ю҆́же ю҆́ноша прїѧ̀ съ толи́кимъ жела́нїемъ и҆ благоговѣ́нїемъ, ꙗ҆́кѡ ѻ҆на̀ посла́сѧ ѿ бг҃а, и҆ толи́кѡ вѣ́рова ѻ҆́ной, ꙗ҆́кѡ ᲂу҆пова̀ полꙋчи́ти велича́йшꙋю по́льзꙋ, и҆ прише́дъ въ до́мъ сво́й а҆́бїе нача́тъ чита́ти ю҆̀ съ вели́кимъ внима́нїемъ, и҆ прочтѐ всю̀ со мно́гимъ благоговѣ́нїемъ три́жды и҆ четы́режды, и҆ па́ки и҆з̾ рꙋ́къ свои́хъ не выпꙋска́ше, и҆ ꙗ҆́коже ᲂу҆пова̀, воспо́льзовасѧ мно́гѡ ѿ кни́ги ѻ҆́ныѧ. Ѻ҆ба́че и҆збра̀ трѝ то́чїю главы̑, и҆ впечатлѣ̀ ѻ҆́ныѧ въ се́рдцѣ свое́мъ, и҆ положѝ са́мъ въ себѣ̀ <anchor type="page" number="150"/> и҆спо́лнити ѻ҆́ныѧ дѣ́ломъ, и҆ сохрани́ти со всѧ́кимъ внима́нїемъ. Въ пе́рвой главѣ̀ рече́сѧ сїѐ: а҆́ще хо́щеши ѡ҆брѣстѝ и҆сцѣле́нїе дꙋшѝ твоеѧ̀, потре́ба и҆мѣ́ти ве́лїе прилѣжа́нїе и҆ попече́нїе, да сохрани́ши до́брѣ со́вѣсть твою̀, ꙗ҆́кѡ да не ѡ҆блича́етъ тѧ̀ ни во є҆ди́ной ве́щи, и҆ є҆ли̑ка дѡ́браѧ дѣла̀ глаго́летъ тѝ со́вѣсть твоѧ̀, да сотвори́ши, да не ѡ҆тѧгчи́шисѧ, но сотворѝ ѻ҆́наѧ, и҆ ѡ҆брѧ́щеши ве́лїю по́льзꙋ. Въ дрꙋго́й главѣ̀ рече́сѧ сїѐ: И҆ща́й взыска́ти дѣ́йствїѧ ст҃а́гѡ дх҃а пре́жде дѣ́ланїѧ за́повѣдей бж҃їихъ, подо́бенъ є҆́сть кꙋ́пленꙋ рабꙋ̀ просѧ́щемꙋ ѿ господи́на своегѡ̀ свобо́ды себѣ̀ въ то́тъ са́мый ча́съ, є҆гда̀ да́стъ ѻ҆́нъ цѣ́нꙋ и҆скꙋпи́ти є҆го̀. И҆ въ тре́тїей главѣ̀ рече́сѧ сїѐ: Кто̀ мо́литсѧ ᲂу҆стна́ми, и҆ не стѧжа́лъ є҆щѐ ра́зꙋма дꙋхо́внагѡ, нижѐ вѣ́сть ᲂу҆́мнѣ моли́тисѧ, се́й подо́бенъ є҆́сть слѣпо́мꙋ томꙋ̀, и҆́же вопїѧ́ше: сн҃е дв҃довъ, поми́лꙋй мѧ̀<footnote lang="cu">Лꙋкѝ и҃і, ст. л҃и.</footnote>. Но то́тъ, кто̀ стѧжа́лъ ра́зꙋмъ дꙋхо́вный, и҆ мо́литсѧ ᲂу҆́мнѣ, и҆ ѿве́рзе ѻ҆чеса̀ дꙋшѝ своеѧ̀, подо́бенъ є҆́сть томꙋ́жде слѣпо́мꙋ, є҆гда̀ и҆сцѣлѝ є҆го̀ гдⷭ҇и ѿ слѣпоты̀, є҆гда̀ полꙋчѝ свѣ́тъ ѻ҆́чїю своє́ю, и҆ ви́дѣ гдⷭ҇а, и҆ не ктомꙋ̀ и҆менова̀ є҆го̀ сн҃омъ дв҃довымъ, но и҆сповѣ́да є҆го̀ сн҃омъ бж҃їимъ, и҆ поклони́сѧ є҆мꙋ̀, ꙗ҆́коже подоба́ше. Сі́и трѝ главы̑ ᲂу҆гѡ́дны бѧ́хꙋ вельмѝ ю҆́ношѣ ѻ҆́номꙋ, и҆ ѕѣлѡ̀ ѻ҆́нымъ почꙋди́сѧ, и҆ прїѧ̀ и҆звѣще́нїе въ дꙋшѣ̀ свое́й, и҆ ᲂу҆вѣ́рова несомнѣ́ннѡ, ꙗ҆́кѡ ѡ҆брѧ́щетъ ве́лїю по́льзꙋ, а҆́ще внима́ти бꙋ́детъ до́брѣ со́вѣсти свое́й, ꙗ҆́коже глаго́летъ ст҃ы́й ма́ркъ, и҆ ꙗ҆́кѡ наслади́тсѧ дара́ми ст҃а́гѡ дх҃а и҆ си́лою є҆гѡ̀, а҆́ще храни́ти бꙋ́детъ за́пѡвѣди бж҃їѧ: и҆ тре́тїе, ꙗ҆́кѡ да́ромъ ст҃а́гѡ дх҃а сподо́битсѧ ѿве́рсти ѻ҆чеса̀ дꙋшѝ своеѧ̀, и҆ зрѣ́ти ᲂу҆́мнѣ гдⷭ҇а. Ѿѻнꙋ́дꙋже ᲂу҆пова́ѧ ви́дѣти неизрече́ннꙋю ѻ҆́нꙋю красотꙋ̀ гдⷭ҇ню, ᲂу҆ѧ́звленъ бы́сть въ се́рдцѣ любо́вїю є҆ѧ̀, и҆ и҆мѣ́ѧше ве́лїе жела́нїе къ семꙋ̀ Ѻ҆ба́че не сотворѝ и҆на́гѡ ничегѡ̀, ꙗ҆́коже мѧ̀ ᲂу҆вѣ́ри по́слѣжде съ клѧ́твою, кромѣ̀ тогѡ̀ то́чїю: по всѧ́къ ве́черъ, є҆гда̀ ѿхожда́ше на ѻ҆́дръ сво́й почи́ти, творѧ́ше пе́рвѣе моли́твꙋ и҆ покло́ны ѻ҆́ныѧ, ꙗ҆̀же заповѣ́да <anchor type="page" number="151"/> ст҃ы́й ѻ҆́ный ста́рецъ, и҆ тогда̀ возлега́ше почи́ти. По проше́ствїи ᲂу҆́бѡ нѣ́коегѡ вре́мени, внима́ющꙋ є҆мꙋ̀ до́брѣ со́вѣсти свое́й, є҆гда̀ и҆сполнѧ́ше ѻ҆́нъ пра́вило ѻ҆́нагѡ ста́рца, во є҆ди́нъ ве́черъ глаго́летъ є҆мꙋ̀ со́вѣсть є҆гѡ̀, да сотвори́тъ и҆ дрꙋгꙋ́ю моли́твꙋ є҆щѐ, и҆ дрꙋгі̑ѧ покло́ны, и҆ да глаго́летъ є҆щѐ и҆ сїѐ: гдⷭ҇и і҆и҃се хрⷭ҇тѐ, поми́лꙋй мѧ̀! многокра́тнѣ, є҆ли́кѡ мо́жетъ сїѐ твори́ти. И҆ ѻ҆́нъ повинꙋ́сѧ томꙋ̀ съ вели́кимъ ᲂу҆се́рдїемъ, є҆́же речѐ є҆мꙋ̀ со́вѣсть, и҆ нача́тъ без̾ всѧ́кагѡ сомнѣ́нїѧ то̀ твори́ти, вѣ́рꙋѧ, ꙗ҆́кѡ са́мъ бг҃ъ глаго́ла є҆мꙋ̀ ѻ҆́наѧ, ꙗ҆̀же творѧ́ше. И҆ ѿто́лѣ не ктомꙋ̀ возлега́ше на ѻ҆́дръ почи́ти, а҆́ще не сотвори́тъ пе́рвѣе, є҆́же глаго́ла є҆мꙋ̀ со́вѣсть є҆гѡ̀, ꙗ҆́кѡ мо́жетъ то̀ сотвори́ти. И҆ таки́мъ ѡ҆́бразомъ повинꙋ́ющꙋсѧ є҆мꙋ̀ со́вѣсти свое́й, и҆ ѻ҆́ною вы́нꙋ просвѣща́ющꙋсѧ, глаго́лющей є҆́й. да твори́тъ сїѐ мно́жае, и҆ въ ма́лое вре́мѧ толи́кѡ возрастѐ моли́тва, что̀ творѧ́ше ю҆̀, ꙗ҆́коже реко́хомъ, по всѧ́къ ве́черъ. Занѐ въ де́нь не и҆мѣ̀ благовре́менїѧ моли́тисѧ, поне́же и҆мѣ̀ нача́льствованїе над̾ всѣ́мъ до́момъ вели́кагѡ нѣ́коегѡ кнѧ́зѧ, и҆ и҆мѣ́ѧ мнѡ́гїѧ попечє́нїѧ и҆ дѣла̀, хожда́ше ка́ждый де́нь въ ца̑рскїѧ пала̑ты, и҆ не ѡ҆става́шесѧ є҆мꙋ̀ вре́мени дне́мъ моли́тисѧ, но ка́ждый ве́черъ, є҆гда̀ ѿхожда́ше почи́ти, молѧ́шесѧ, ꙗ҆́коже реко́хомъ и҆ нача̀ согрѣва́тисѧ се́рдце є҆гѡ̀, и҆ приходи́ти во ᲂу҆миле́нїе, и҆ точи́ти ѿ ѻ҆́чїю своє́ю сле́зы мнѡ́гїѧ, и҆ твори́ти ча́стѡ колѣнопреклонє́нїѧ, и҆ глаго́лати мнѡ́гїѧ моли̑твы къ бг҃ома́тери съ воздыха́нїи и҆ болѣ́знїю серде́чною: и҆ помышлѧ́ше, ꙗ҆́кѡ предстои́тъ пред̾ гдⷭ҇емъ, и҆ припа́даше къ пречи̑стымъ нога́мъ є҆гѡ̀, и҆ молѧ́ше є҆го̀ со слеза́ми, да ᲂу҆милосе́рдитсѧ над̾ ни́мъ, ꙗ҆́коже над̾ слѣпы́мъ, ѡ҆ не́мже глаго́летъ свѧще́нное є҆ѵⷢ҇лїе, и҆ да да́рꙋетъ свѣ́тъ ѻ҆ча́мъ дꙋшѝ є҆гѡ̀. И҆ де́нь ѿ днѐ толи́кѡ возсїѧва́ше моли́тва твори́маѧ по всѧ́къ ве́черъ, ꙗ҆́кѡ содержа́ше ѻ҆́нꙋю да́же до полꙋ́нощи, и҆ є҆гда̀ молѧ́шесѧ, неподви́жнѡ стоѧ́ше а҆́ки нѣ́кїй сто́лпъ, и҆ не дви́заше ни но́гъ соверше́ннѣ свои́хъ, ни и҆ны́ѧ какі́ѧ ча́сти тѣ́ла своегѡ̀, нижѐ ѻ҆́чи своѝ ѡ҆браща́ше сѣ́мѡ и҆ ѻ҆ва́мѡ, є҆́же смотрѣ́ти, но стоѧ́ше съ вели́кимъ стра́хомъ и҆ <anchor type="page" number="152"/> тре́петомъ, не дре́млющи, нижѐ ᲂу҆ныва́ѧ, и҆ не лѣ́ностнѣ. Во є҆ди́нъ ᲂу҆́бѡ ве́черъ, є҆гда̀ молѧ́шесѧ, и҆ глаго́лаше мы́сленнѣ ᲂу҆мо́мъ свои́мъ сїѐ: бж҃е! ми́лостивъ бꙋ́ди мнѣ̀ грѣ́шникꙋ: внеза́пꙋ ѡ҆свѣтѝ є҆го̀ сїѧ́нїе нѣ́кое бж҃е́ственное, и҆ и҆спо́лнисѧ свѣ́та ѻ҆́нагѡ, и҆ бѣ̀ ю҆́ноша ѻ҆́ный блаже́нный, глаго́лю, геѡ́ргїй во и҆зстꙋпле́нїи, и҆ забы̀ себѐ самаго̀, а҆́ще ѡ҆брѣта́шесѧ ѻ҆́нъ въ хра́минѣ, поне́же всю́дꙋ зрѧ́ше свѣ́тъ, и҆ бѧ́ше внѣ̀ самогѡ̀ себѧ̀, и҆ не постига́ше тогда̀, а҆́ще на землѝ ѻ҆́нъ хожда́ше, и҆лѝ стои́тъ на воздꙋ́сѣ: и҆ ни є҆ди́нагѡ попече́нїѧ тѣле́снагѡ и҆лѝ мїрска́гѡ всеконе́чнѣ не и҆мѣ̀, но забы̀ соверше́ннѣ ве́сь мі́ръ, и҆ и҆змѣни́сѧ ве́сь, и҆ бы́сть соедине́нъ съ бж҃е́ственнымъ ѻ҆́нымъ свѣ́томъ, и҆ ꙗ҆влѧ́шесѧ є҆мꙋ̀, ꙗ҆́кѡ и҆ са́мъ ѻ҆́нъ содѣ́ласѧ свѣ́тъ, и҆ бѣ̀ ве́сь и҆спо́лненъ сле́зъ, и҆ ра́дости неизрече́нныѧ: и҆ та́же восхище́нъ бѣ̀ ᲂу҆́мъ є҆гѡ̀ на не́бо, и҆ та́мѡ ви́дѣ и҆ны́й свѣ́тъ мно́жае свѣтлѣ́йшїй, и҆ при ѻ҆́номъ свѣ́тѣ ᲂу҆зрѣ̀ стоѧ́ща ст҃а́го ѻ҆́наго ста́рца, и҆́же дадѐ є҆мꙋ̀, ꙗ҆́коже реко́хомъ, кни́гꙋ а҆́ввы ма́рка и҆ пра́вило, є҆́же творѧ́ше. А҆́зъ ᲂу҆́бѡ ᲂу҆слы́шавъ сїѧ̑ ѿ ю҆́ноши, разꙋмѣ́хъ, ꙗ҆́кѡ моли́тва ст҃а́гѡ ста́рца содѣ́йствоваше вельмѝ въ се́мъ, и҆ си́це ᲂу҆стро́и сїѐ бг҃ъ, є҆́же показа́ти ю҆́ношѣ, въ каково́й высо́цѣй добродѣ́тели ѡ҆брѣта́шесѧ ст҃ы́й ѻ҆́ный ста́рецъ, сегѡ̀ ра́ди ви́дѣ є҆го̀ стоѧ́ща при ѻ҆́номъ свѣ́тѣ. Тогда̀ ю҆́ноша ѻ҆́ный, ꙗ҆́коже ѿи́де сїѐ видѣ́нїе, и҆ прїи́де па́ки въ себѐ самаго̀, и҆спо́лненъ бѣ̀, ꙗ҆́коже глаго́лаше, ра́дости и҆ ᲂу҆́жаса, и҆ и҆спꙋска́ше ѿ се́рдца своегѡ̀ сле́зы, и҆ вкꙋ́пѣ со ѻ҆́ными слеза́ми послѣ́доваше сла́дость ве́лїѧ. Наконе́цъ возлежѐ на ѻ҆́дръ, є҆́же почи́ти ма́лѡ, и҆ въ то́й же ча́съ возгласѝ пѣ́телъ, и҆ вско́рѣ нача́хꙋ клепа́ти въ це́рквахъ къ ᲂу҆́трени, и҆ воста̀ ю҆́ноша, є҆́же прочестѝ по ѻ҆бы́чаю своемꙋ̀ ᲂу҆́треню, и҆ во ѻ҆́нꙋю но́щь ѿню́дъ не спа̀, нижѐ въ мы́сль со́нъ прїи́де є҆мꙋ̀ всеконе́чнѣ. Сїѧ̑ повѣ́да ю҆́ноша, ꙗ҆̀же бѣ́ша съ ни́мъ, и҆̀же ничто́же и҆́но сотворѝ, ꙗ҆́коже са́мъ мѧ̀ ᲂу҆вѣ́ри, кромѣ̀ си́хъ, ꙗ҆̀же слы́шасте, є҆ди́нꙋ и҆мѣ́ѧше вѣ́рꙋ и҆ ᲂу҆пова́нїе несомнѣ́нное, и҆ сегѡ̀ ра́ди сподо́бисѧ ви́дѣти таково́е видѣ́нїе. И҆ да не рече́тъ кто̀, ꙗ҆́кѡ ѻ҆́нъ сотворѝ сїѧ̑ хвалѧ́сѧ: <anchor type="page" number="153"/> поне́же ѻ҆́нъ, ꙗ҆́коже мѝ глаго́ла, нижѐ помышлѧ́ше ѡ҆ се́мъ, є҆́же и҆ска́ти когда̀, но и҆мѣ́ѧше несомнѣ́ннꙋю вѣ́рꙋ: ѿсе́лѣ ѿве́ргши ѿ себѐ всѧ́кїй и҆ны́й по́мыслъ плотскі́й и҆ мїрскі́й, то́ль вели́кое прилѣжа́нїе воз̾имѣ̀, є҆́же сохрани́ти со́вѣсть свою̀ и҆ и҆спра́вити, ꙗ҆̀же глаго́лаше со́вѣсть, ꙗ҆́коже ко всѣ̑мъ веще́мъ сегѡ̀ мі́ра ѡ҆брѣта́шесѧ ꙗ҆́кѡ безчꙋ́вственъ, и҆ ѿню́дъ не ѡ҆щꙋща́ше, нижѐ ꙗ҆́сти и҆лѝ пи́ти и҆мѣ̀ жела́нїе, та́кѡ ꙗ҆́кѡ мно́жицею пребыва́ше въ постѣ̀. Слы́шасте ли, бра́тїѧ моѧ̑ возлю́блєннаѧ, каковы̑ѧ дѣла̀ и҆справлѧ́етъ вѣ́ра, и҆ коли́кꙋю и҆́мать си́лꙋ, є҆гда̀ ᲂу҆твержда́етсѧ благи́ми дѣ́лы; Позна́сте ли, ꙗ҆́кѡ ни ю҆́ность вреди́тъ на́съ ничто́же, ни ста́рость не по́льзꙋетъ на́мъ, а҆́ще ѡ҆скꙋдѣва́етъ въ на́съ стра́хъ бж҃їй; Наꙋчи́стесѧ ли дне́сь, ꙗ҆́кѡ нижѐ въ мі́рѣ, и҆ во гра́дѣ жи́тельствованїе не воспѧща́етъ на́мъ твори́ти за́пѡвѣди бж҃їѧ, а҆́ще и҆мѣ́емъ ᲂу҆се́рдїе; Нижѐ па́ки ѿше́льство ѿ мі́ра и҆ ᲂу҆едине́нїе по́льзꙋютъ на́съ, а҆́ще пребыва́емъ мы̀ въ лѣ́ности и҆ нерадѣ́нїи; Всѝ мы̀ слы́шимъ ѡ҆ дв҃дѣ, ꙗ҆́кѡ при толи́кихъ попече́нїѧхъ и҆ ца́рскомъ ᲂу҆правле́нїи и҆мѣ́ѧше ᲂу҆́мъ сво́й соверше́ннѡ ве́сь въ бз҃ѣ, и҆ ᲂу҆дивлѧ́емсѧ семꙋ̀, и҆ глаго́лемъ, ꙗ҆́кѡ дв҃дъ бы́сть тако́въ, ꙗ҆ко́въ не бѣ̀ и҆́нъ. И҆ сѐ съ ю҆́ношею си́мъ вѧ́щше дв҃да послѣ́дова: занѐ дв҃дъ прїѧ̀ зва́нїе ѿ самагѡ̀ бг҃а, пома́занъ бы́сть во проро́ка и҆ царѧ̀, прїѧ̀ и҆ благода́ть ст҃а́гѡ дх҃а. А҆́ще ᲂу҆́бѡ и҆ согрѣшѝ къ бг҃ꙋ, и҆ лиши́сѧ благода́ти ст҃а́гѡ дх҃а и҆ досто́инства проро́ческагѡ, и҆ ᲂу҆дали́сѧ ѿ соедине́нїѧ съ бг҃омъ, по́слѣжде прїи́де въ чꙋ́вство, и҆ помы́сли ѡ҆ благи́хъ, ꙗ҆́же и҆мѣ̀, и҆ погꙋбѝ, и҆ и҆ска́ше па́ки ѡ҆брѣстѝ ѻ҆́наѧ, каково́е ᲂу҆дивле́нїе; Ди́вно же и҆ достохва́льно, ꙗ҆́кѡ человѣ́къ ю҆́ный два́десѧти лѣ́тъ, и҆́же прилѣпле́нъ бы́сть соверше́ннѡ къ мїрски̑мъ веще́мъ, и҆ къ си̑мъ привре́мєннымъ и҆мѣ̀ пригвожде́нъ ᲂу҆́мъ сво́й, и҆ кромѣ̀ си́хъ ничегѡ̀ и҆на́гѡ высоча́йшагѡ не помышлѧ́ше, ко́емꙋ нижѐ во ᲂу҆́мъ прихожда́ше сицевы́й по́мыслъ, и҆ кото́рый то́чїю ᲂу҆слы́ша ма́лѡ ѿ ст҃а́гѡ ѻ҆́нагѡ ста́рца, и҆ прочтѐ трѝ главы̑ ѻ҆́ныѧ а҆́ввы ма́рка, а҆́бїе ᲂу҆вѣ́рова несомнѣ́ннѡ пи̑саннымъ и҆ и҆спо́лни дѣ́ломъ со ᲂу҆пова́нїемъ тве́рдымъ, и҆ ма́лымъ ѻ҆́нымъ дѣ́ланїемъ, <anchor type="page" number="154"/> є҆́же творѧ́ше, сподо́бисѧ восхище́нїѧ ᲂу҆ма̀ на не́бо, и҆ преклонѝ бг҃ома́терь къ милосе́рдованїю ѡ҆ не́мъ, да хода́тайствомъ свои́мъ къ бг҃ꙋ толи́кѡ примири́тъ є҆го̀ съ ни́мъ, ꙗ҆́кѡ да низпо́слетъ свы́ше бж҃е́ственное своѐ просвѣще́нїе, и҆ благода́ть всест҃а́гѡ дх҃а, ꙗ҆́же да ᲂу҆крѣпи́тъ є҆го̀ дости́гнꙋти блаже́нства, и҆ наслади́тисѧ ѻ҆́нагѡ свѣ́та, є҆гѡ́же мно́зи жела́ютъ, но не мно́зи полꙋча́ютъ. Къ томꙋ́жъ блаже́нный се́й ю҆́ноша геѡ́ргїй, и҆́же ни мнѡ́гїѧ лѣ̑та пости́сѧ, и҆лѝ бдѣ̀, и҆лѝ и҆ны̑ѧ по́двиги по́стничєскїѧ сотворѝ, нижѐ спа̀ когда̀ на землѝ, нижѐ власѧни́цꙋ носѧ́ше, нижѐ и҆́нокомъ бѧ́ше, нижѐ ѿ мі́ра ѿи́де тѣле́снѣ: то́чїю ма́лымъ бдѣ́нїемъ и҆ моли́твою, ю҆́же творѧ́ше, содѣ́ласѧ земны́й а҆́гг҃лъ, и҆ человѣ́къ нбⷭ҇ный: человѣ́къ по ви́дꙋ, и҆ безтѣле́сенъ по ᲂу҆мꙋ̀, веще́ственный и҆ невеще́ственный, всѣ́ми ви́димый, и҆ є҆ди́нъ пребыва́ющїй со є҆ди́нѣмъ бг҃омъ вѣ́дꙋщимъ всѧ̑. Сегѡ̀ ра́ди и҆ сподо́бисѧ зрѣ́ти сладча́йшїй ѻ҆́ный свѣ́тъ ᲂу҆́мнагѡ со́лнца пра́вды: да и҆ пра́веднѡ. Поне́же любо́вь и҆ вожделѣ́нїе, є҆́же и҆мѣ̀ ѻ҆́нъ къ бг҃ꙋ, содѣ́лаша, ꙗ҆́кѡ бѣ̀ ѻ҆́нъ внѣ̀ мі́ра дх҃о́внѣ, и҆ забы̀ мі́ръ и҆ пло́ть, и҆ всѣ̀ сꙋ́єтныѧ вє́щи мі́ра, и҆ прилѣпи́сѧ соверше́ннѣ къ бг҃ꙋ: и҆ си́це бы́сть ве́сь дꙋхо́венъ, и҆ ве́сь просвѣти́сѧ, и҆ ви́дѣ сицево́е видѣ́нїе, и҆ наслади́сѧ толи́кагѡ наслажде́нїѧ. А҆ наипа́че, ꙗ҆́кѡ живѧ́ше во гра́дѣ, и҆ во гра́дѣ сицево́мъ, и҆дѣ́же пребыва́ше въ ца́рскихъ пала́тахъ, и҆ и҆мѣ̀ прито́мъ нача́льство вели́кагѡ кнѧ́зѧ над̾ толи́кими нево́льниками и҆ и҆ны́ми мно́гими слꙋжи́телѧми, и҆ слꙋжє́нїѧ, и҆ дѣла̀ вели̑кїѧ и҆ мнѡ́гїѧ.</p>
<p>Но довѡ́льна сꙋ́ть сїѧ̑, ꙗ҆̀же реко́хомъ къ похвалѣ̀ ю҆́ноши ѻ҆́нагѡ, и҆ къ возбꙋжде́нїю ва́шемꙋ, да прїи́дете и҆ вы̀ къ вожделѣ́нїю сицево́мꙋ, и҆ да подража́ете є҆мꙋ̀, да сподо́битесѧ прїѧ́ти ра́внꙋю благода́ть ѿ бг҃а. И҆лѝ хо́щете, да рекꙋ̀ ва́мъ и҆ и҆́на бѡ́льша си́хъ, ꙗ҆̀же реко́хъ ва́мъ; Но что̀ и҆́но бо́льше є҆́сть стра́ха бж҃їѧ; ꙗ҆́коже глаго́летъ бг҃осло́въ григо́рїй, си́рѣчь: ꙗ҆́кѡ нача́ло премꙋ́дрости є҆́сть стра́хъ бж҃їй. Занѐ и҆дѣ́же є҆́сть стра́хъ бж҃їй, та́мѡ є҆́сть и҆ хране́нїе за́повѣдей: а҆ и҆дѣ́же є҆́сть хране́нїе за́повѣдей, та́мѡ є҆́сть ѡ҆чище́нїе пло́ти, ꙗ҆́же є҆́сть гꙋсто́е нѣ́кое <anchor type="page" number="155"/> ѻ҆́блако пред̾ дꙋше́ю, и҆ не попꙋща́етъ є҆́й ви́дѣти ꙗ҆́снѡ бж҃е́ственное сїѧ́нїе. И҆ па́ки: и҆дѣ́же є҆́сть ѡ҆чище́нїе пло́ти, та́мѡ є҆́сть сїѧ́нїе бж҃е́ственное, и҆ и҆дѣ́же є҆́сть сїѧ́нїе бж҃е́ственное, та́мѡ є҆́сть соверше́нїе бж҃е́ственнагѡ жела́нїѧ. Тѣ́мже ѡ҆сїѧ́нїе бж҃е́ственнагѡ свѣ́та и҆ просвѣще́нїе ст҃а́гѡ дх҃а, є҆́сть коне́цъ неконча́емый всѧ́кїѧ добродѣ́тели, и҆ дости́гшїй сегѡ̀ конца̀, забыва́етъ всѧ̑ чꙋ́вствєннаѧ, и҆ начина́етъ приходи́ти въ позна́нїе дꙋхо́вныхъ дарова́нїй. Сїѧ̑ сꙋ́ть, бра́тїѧ моѧ̑, ди̑внаѧ дѣла̀ всеблага́гѡ бг҃а, си́мъ ꙗ҆влѧ́етъ премꙋ́дрый бг҃ъ сокрове́нныхъ ст҃ы́хъ свои́хъ, и҆ да подража́ютъ и҆̀мъ дрꙋгі́е, и҆ прохо́дѧтъ житїѐ ꙗ҆́коже ѻ҆нѝ, и҆лѝ а҆́ще ни бꙋ́дꙋтъ подража́ти, да пребꙋ́дꙋтъ без̾ѿвѣ̑тны, и҆ да не и҆́мꙋтъ рещѝ ниеди́нагѡ ѿвѣ́та. Поне́же и҆ тѣ̀, ко́и ѡ҆брѣта́ютсѧ въ попече́нїѧхъ и҆ смꙋще́нїѧхъ, а҆́ще жи́тельствꙋютъ, ꙗ҆́коже подоба́етъ, спаса́ютсѧ, и҆ сподоблѧ́ютсѧ прїѧ́ти ѿ бг҃а вє́лїѧ блага̑ѧ є҆ди́ною вѣ́рою, ю҆́же и҆́мꙋтъ въ него̀. Поболи́те ᲂу҆̀бо, бра́тїе, дꙋше́ю ва́шею, и҆ ᲂу҆вѣ́рꙋйте всѣ́мъ се́рдцемъ ва́шимъ несомнѣ́ннѡ гдⷭ҇ꙋ ва́шемꙋ, и҆ словесє́мъ є҆гѡ̀, и҆ возненави́дите преходѧ́щыѧ сі́и вє́щи мі́ра, и҆ ѡ҆ста́вите ѻ҆́ныѧ ꙗ҆́кѡ приврє́менныѧ, и҆ прїиди́те къ бг҃ꙋ, и҆ прилѣпи́тесѧ къ немꙋ̀. Поне́же без̾ бг҃а ничто́же є҆́сть въ мі́рѣ: всѣ̀ ве́щи сꙋ́ть ничто̀, є҆гда̀ не прилѣплѧ́емсѧ къ бг҃ꙋ. Сегѡ̀ ра́ди пла́чꙋ и҆ рыда́ю и҆ скорблю̀ ѕѣлѡ̀, є҆гда̀ помы́шлю, ꙗ҆́кѡ и҆́мамы сицева́го гдⷭ҇а богатодарови́таго и҆ человѣколюби́ваго, и҆́же є҆ди́ныѧ ра́ди вѣ́ры, дѣ́ломъ показꙋ́емыѧ къ немꙋ̀ и҆ къ ѡ҆бѣща́нїѧмъ є҆гѡ̀, подае́тъ на́мъ сицевы̑ѧ да́ры, ꙗ҆̀же слы́шахомъ и҆ ви́дѣхомъ: и҆ мы̀ несмы́сленнѣ ꙗ҆́коже безсловє́сныѧ живѡ́тныѧ почита́емъ па́че зе́млю, и҆ земны̑ѧ и҆ тлѣ̑нныѧ вє́щи, ꙗ҆̀же всеблагі́й бг҃ъ кра́йнѧгѡ ра́ди благоꙋтро́бїѧ своегѡ̀ дадѐ на́мъ богатода́рнѡ длѧ потре́бы тѣ́лꙋ, да ᲂу҆потреблѧ́емъ ѻ҆́ныѧ ᲂу҆мѣ́реннѣ, є҆ли́кѡ нꙋ́жнѡ длѧ жи́зни, и҆ дꙋша̀ да не и҆мѣ́етъ ни є҆ди́нагѡ препѧ́тствїѧ, дѣ́йствовати своѝ мы̑сли, и҆ да жи́тельствꙋетъ, ꙗ҆́коже подоба́етъ, и҆ да пита́етсѧ ᲂу҆́мною пи́щею, и҆ благода́тїю ст҃а́гѡ дх҃а. Поне́же человѣ́къ сегѡ̀ ра́ди со́зданъ въ мі́ръ се́й, да ѡ҆брѧ́щетъ винꙋ̀ ѿ си́хъ мїрски́хъ <anchor type="page" number="156"/> веще́й просла́вити бг҃а да́вшаго є҆мꙋ̀ сїѧ̑, и҆ да позна́етъ благодѣ́телѧ своего̀ и҆ всеблага́го, и҆ да лю́битъ є҆го̀, и҆ благодари́тъ и҆ сло́вомъ и҆ бг҃оꙋго́дными дѣ́лы, и҆ си́це да сподо́битсѧ прїѧ́ти и҆ и҆ны̑ѧ благодѣѧ̑нїѧ ѿ бг҃а, и҆ дарова̑нїѧ велича́йшыѧ и҆ вѣ̑чныѧ. Но мы̀, ᲂу҆вы̀! ѿню́дъ не помышлѧ́емъ ѡ҆б̾ ѻ҆́ныхъ бꙋ́дꙋщихъ дарова́нїѧхъ, то́чїю пригвожда́емсѧ настоѧ́щымъ, и҆ ѡ҆ си́хъ пече́мсѧ и҆ тщи́мсѧ, ꙗ҆́кѡ да стѧ́жемъ ѻ҆́ныѧ, ꙗ҆́кѡ да и҆збы́точествꙋемъ ѻ҆́ными: а҆ ѡ҆ то́мъ, и҆́же дадѐ на́мъ ѻ҆́ныѧ, ѿню́дъ не мы́слимъ, но показꙋ́емъ ве́лїю неблагода́рность къ немꙋ̀, и҆ быва́емъ подо́бни бѣсовѡ́мъ, и҆лѝ и҆ хꙋ́ждшы, а҆́ще подоба́етъ рещѝ и҆́стинꙋ. И҆ сегѡ̀ ра́ди подоба́етъ на́мъ нака̑заннымъ бы́ти вѧ́щше ѻ҆́ныхъ, занѐ вѧ́щшыѧ и҆ благодѣѧ̑нїѧ прїѧ́хомъ. Поне́же мы̀ роди́хомсѧ хрїстїа́не, прїѧ́хомъ толи̑кїѧ та̑инства, толи̑кїѧ дарова̑нїѧ дꙋхѡ́вныѧ, и҆ вѣ́рꙋемъ во є҆ди́наго бг҃а, и҆́же бы́сть на́съ ра́ди человѣ́къ, и҆ претерпѣ̀ толи̑кїѧ страда̑нїѧ, и҆ наконе́цъ сме́рть кре́стнꙋю, да на́съ свободи́тъ ѿ ле́сти дїа́воли и҆ ѿ грѣха̀: и҆ при все́мъ то́мъ вѣ́рꙋемъ въ него̀ словесы̀ то́чїю, а҆ дѣ́лы на́шими преслꙋ́шаемъ є҆гѡ̀ коне́чнѣ. Не проповѣ́дꙋетсѧ ли и҆́мѧ хрⷭ҇то́во дне́сь повсю́дꙋ, и҆ во гра́дѣхъ, и҆ ве́сѣхъ, и҆ монастырѣ́хъ, и҆ пꙋсты́нѣхъ; А҆́ще же ли хо́щеши, и҆спыта́й и҆звѣ́стнѡ, да позна́еши, є҆ли́цы хрїстїа́не хранѧ́тъ за́пѡвѣди є҆гѡ̀: и҆ є҆два̀ междꙋ̀ толи́кими ѡ҆брѧ́щеши є҆ди́наго и҆́стиннаго хрїстїа́нина и҆ словесы̑ и҆ дѣ́лы. Не рече́ ли гдⷭ҇ь на́шъ во сщ҃е́нномъ є҆ѵⷢ҇лїи: Вѣ́рꙋѧй въ мѧ̀, дѣла̀, ꙗ҆̀же а҆́зъ творю̀, и҆ то́й сотвори́тъ, и҆ бѡ́льша си́хъ сотвори́тъ<footnote lang="cu">І҆ѡа́н. гл. д҃і, ст. в҃і.</footnote>; Дне́сь кто̀ и҆з̾ на́съ де́рзнетъ рещѝ, ꙗ҆́кѡ а҆́зъ творю̀ дѣла̀ хрⷭ҇тѡ́вы, и҆ вѣ́рꙋю пра́вѡ въ него̀; Ви́дите ли бра́тїѧ, ꙗ҆́кѡ невѣ́рни и҆мѣ́емъ ѡ҆брѣсти́сѧ въ стра́шный ѻ҆́ный де́нь сꙋда̀, и҆ и҆мѣ́емъ мꙋ́читисѧ го́рше ѻ҆́ныхъ, и҆̀же не вѣ́дѧтъ коне́чнѣ хрⷭ҇та̀, нижѐ вѣ́рꙋютъ є҆мꙋ̀; Поне́же надлежи́тъ, и҆лѝ на́мъ ѡ҆сꙋждє́ннымъ бы́ти ꙗ҆́кѡ невѣ̑рнымъ, и҆лѝ гдⷭ҇ꙋ на́шемꙋ і҆и҃сꙋ хрⷭ҇тꙋ̀ самои́стиннѣ ꙗ҆ви́тисѧ неи́стинствꙋющымъ, є҆́же є҆́сть невозмо́жно. И҆ сїѧ̑ <anchor type="page" number="157"/> писа́хъ, бра́тїѧ моѧ̑, не съ таковы́мъ намѣ́ренїемъ, дабы̀ возбрани́ти хрїстїа́намъ ѿше́льствовати и҆ безмо́лвствовати, предпочита́ѧ лꙋ́чше житїѐ мїрско́е. Да не бꙋ́детъ сїѐ николи́же: но намѣ́ренїе моѐ, да и҆звѣщꙋ̀ всѣ́хъ и҆мꙋ́щихъ чита́ти настоѧ́щꙋю по́вѣсть, ꙗ҆́кѡ хотѧ́й и҆ жела́ѧй ѿ всеѧ̀ дꙋшѝ и҆ се́рдца, твори́ти бла́го, и҆ добродѣ́тель прїе́млетъ си́лꙋ ѿ всеси́льнагѡ бг҃а, дабы̀ мощѝ твори́ти сїѐ во всѧ́комъ мѣ́стѣ, и҆ да сподо́битсѧ прїѧ́ти дарова̑нїѧ дꙋхѡ́вныѧ и҆ бж҃е́ствєнныѧ видѣ̑нїѧ, ꙗ҆́коже и҆ се́й ю҆́ноша блаже́нный, глаго́лю, геѡ́ргїй: є҆го́же и҆мѣ́ѧ а҆́зъ зна́емымъ и҆ дрꙋ́гомъ себѣ̀ при́снымъ, проси́хъ, да сїѧ̑ мѝ повѣ́даетъ, ꙗ҆́коже та̀ написа́хъ. Сегѡ̀ ра́ди, бра́тїѧ моѧ̑ ѡ҆ хрⷭ҇тѣ̀ молю̀ вы̀, да прїи́мемъ и҆ мы̀ ᲂу҆се́рдїе и҆ жела́нїе въ се́рдцѣ на́шемъ твори́ти добро̀, и҆ да тече́мъ съ вѣ́рою несомнѣ́нною и҆ ᲂу҆пова́нїемъ, да и҆спра́вимъ за́пѡвѣди бж҃їѧ: и҆ вѣ́ренъ и҆ нело́женъ є҆́сть гдⷭ҇ь на́шъ, ли́ца на̑ша не постыдѧ́тсѧ. И҆́стиннѡ возмо́жемъ и҆спра́вити всѧ́кое добро̀, въ не́мже бы мѣ́стѣ не бы́хомъ: и҆лѝ во гра́дѣхъ, и҆лѝ въ ве́сехъ, и҆лѝ въ монастырѣ́хъ, и҆лѝ въ пꙋсты́нехъ. Поне́же всеблагі́й бг҃ъ по ѡ҆бѣща́нїю своемꙋ̀ ѿверза́етъ врата̀ ца́рствїѧ своегѡ̀ всѧ́комꙋ толкꙋ́щемꙋ, и҆ нѣ́сть ѡ҆́браза сицева́гѡ, дабы̀ и҆ща́й вседꙋ́шнѡ не ѡ҆брѣ́лъ бога́тства дарова́нїй бж҃їихъ. Є҆мꙋ́же сла́ва во вѣ́ки вѣкѡ́въ, а҆ми́нь.</p>
</document>
